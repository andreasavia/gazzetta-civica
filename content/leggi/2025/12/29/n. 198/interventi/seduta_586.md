---
tipo: INTERVENTI
seduta_id: 586
date: 17/12/2025
title: Seguito della discussione
page_references:
  - https://documenti.camera.it/apps/commonServices/getDocumento.ashx?idLegislatura=19&sezione=assemblea&tipoDoc=stenografico&nomefile=stenografico&idSeduta=0586&ancora=sed0586.stenografico.tit00070
  - https://documenti.camera.it/apps/commonServices/getDocumento.ashx?idLegislatura=19&sezione=assemblea&tipoDoc=stenografico&nomefile=stenografico&idSeduta=0586&ancora=sed0586.stenografico.tit00090
  - https://documenti.camera.it/apps/commonServices/getDocumento.ashx?idLegislatura=19&sezione=assemblea&tipoDoc=stenografico&nomefile=stenografico&idSeduta=0586&ancora=sed0586.stenografico.tit00120
---

# Ripresa della discussione dell'A.C. 2736.

## Intervento di "MULE' Giorgio" - "FI-PPE" - ("Presidente")

. Avverto che, consistendo il disegno di legge di un solo articolo, non si procederà alla votazione dell'articolo unico, ma, dopo l'esame degli ordini del giorno, si procederà direttamente alla votazione finale, a norma dell'articolo 87, comma 5, del Regolamento.

# Esame degli ordini del giorno - A.C. 2736

## Intervento di "BELLUCCI Maria Teresa" - "FDI" - ("Membro di Governo")

. Grazie, Presidente. Sull'ordine del giorno n. 9/2736/1 Soumahoro, il parere è favorevole con riformulazione dell'impegno, premettendo: “a valutare l'opportunità di”. Sull'ordine del giorno n. 9/2736/2 Fossi, espunte le premesse, il parere è favorevole con riformulazione dell'impegno: “a garantire la realizzazione degli interventi necessari a tutela della popolazione dei territori alluvionati della Toscana, con la dichiarazione dello stato di ricostruzione di rilievo nazionale e l'accesso ai fondi a tali fini stanziati ai sensi dell'articolo 1, commi da 644 a 646, della legge di bilancio 30 dicembre 2024, n. 207”. Sull'ordine del giorno n. 9/2736/3 Marino, il parere è contrario. Sull'ordine del giorno n. 9/2736/4 Furgiuele, il parere è favorevole con riformulazione dell'impegno, premettendo: “a valutare l'opportunità di”. Sull'ordine del giorno n. 9/2736/5 Almici, il parere è favorevole. Sull'ordine del giorno n. 9/2736/6 Ferrari, espunte le premesse, il parere è favorevole con riformulazione dell'impegno: “a continuare il confronto con le organizzazioni sindacali di datori di lavoro e dei lavoratori al fine di definire l'estensione del meccanismo di certificazione della sicurezza delle imprese anche per i settori diversi dall'edilizia”. Sull'ordine del giorno n. 9/2736/7 Guerra, espunte le premesse, il parere è favorevole con riformulazione dell'impegno: “a valutare l'opportunità, nel rispetto dei vincoli di finanza pubblica, di adottare ulteriori misure volte a disincentivare la diffusione dell'illegalità anche nella filiera della moda”. L'ordine del giorno n. 9/2736/8 Scotto, espunte le premesse, è accolto come raccomandazione. Sull'ordine del giorno n. 9/2736/9 Sarracino, espunte le premesse, il parere è favorevole con riformulazione dell'impegno: “a valutare l'opportunità di adottare, per quanto di competenza, ulteriori misure volte ad integrare e potenziare la disciplina della tessera di riconoscimento nei cantieri in regime di appalto e subappalto”. Sull'ordine del giorno n. 9/2736/10 Casu, espunte le premesse, il parere è favorevole con riformulazione dell'impegno: “a valutare l'opportunità di adottare ulteriori misure volte a consentire il potenziamento delle attività ispettive dell'Ispettorato nazionale del lavoro e degli altri enti preposti alla vigilanza in materia di lavoro, anche attraverso il ricorso alle nuove tecnologie disponibili”. Sull'ordine del giorno n. 9/2736/11 Laus il parere è contrario. Sull'ordine del giorno n. 9/2736/12 Stumpo, espunte le premesse, il parere è favorevole con riformulazione dell'impegno: “a valutare l'opportunità di accompagnare le misure recate dall'articolo 14- L'ordine del giorno n. 9/2736/14 Ghio è accolto come raccomandazione. Sull'ordine del giorno n. 9/2736/15 Mari, espunte le premesse, il parere è favorevole con riformulazione dell'impegno: “a valutare l'opportunità di garantire l'applicazione omogenea della vigilanza e dei controlli degli enti preposti, anche attraverso l'interoperabilità delle banche dati degli enti preposti ai controlli”. Sull'ordine del giorno n. 9/2736/16 Fratoianni il parere è contrario. Sull'ordine del giorno n. 9/2736/17 Borrelli, espunte le premesse, il parere è favorevole con riformulazione dell'impegno: “a dare attuazione ai percorsi formativi in materia di sicurezza nei luoghi di lavoro già previsti nell'ambito dell'insegnamento trasversale dell'educazione civica, di cui alla legge 20 agosto 2019, n. 92, come modificata dalla legge n. 21 del 2025”. Sull'ordine del giorno n. 9/2736/18 Piccolotti il parere è contrario. Sull'ordine del giorno n. 9/2736/19 Bonelli, espunte le premesse, il parere è favorevole con riformulazione dell'impegno: “ad accompagnare le misure recate dall'articolo 8 del provvedimento in esame con l'adozione di ulteriori iniziative normative volte ad incrementare le risorse del Fondo di sostegno per le famiglie delle vittime di gravi infortuni sul lavoro”. Sugli ordini del giorno n. 9/2736/20 Ghirra, n. 9/2736/21 Dori e n. 9/2736/22 Grimaldi il parere è contrario. Sull'ordine del giorno n. 9/2736/23 Zanella, espunte le premesse, il parere è favorevole con riformulazione dell'impegno: “a valutare l'opportunità di introdurre l'obbligo di valutazione delle molestie e violenza sul lavoro, nel rispetto delle indicazioni di cui all'articolo 6, comma 8, del decreto legislativo n. 81 del 2008, con decorrenza dello stesso dall'elaborazione delle indicazioni ivi previste”. Sull'ordine del giorno n. 9/2736/24 Zaratti, espunte le premesse, il parere è favorevole con riformulazione dell'impegno: “a valutare la possibilità, nel rispetto dei vincoli di finanza pubblica, di continuare l'azione di potenziamento dell'organico INAIL”. Sull'ordine del giorno n. 9/2736/25 Tenerini il parere è favorevole con riformulazione: “a valutare l'opportunità, nel rispetto dei vincoli di finanza pubblica, ad adottare le misure di seguito evidenziate (…)” e poi continua come scritto dall'estensore dell'ordine del giorno. Sugli ordini del giorno n. 9/2736/26 Pastorino, n. 9/2736/27 Tucci, n. 9/2736/28 Pellegrini, n. 9/2736/29 Lomuti e n. 9/2736/30 Quartini il parere è contrario. Sull'ordine del giorno n. 9/2736/31 Marianna Ricciardi, espunte le premesse, il parere è favorevole con riformulazione: “impegna il Governo a valutare l'opportunità, nel rispetto dei vincoli di finanza pubblica, di accompagnare l'attuazione delle misure recate dal provvedimento in esame con ulteriori iniziative volte ad istituire un Fondo per far fronte alle integrazioni salariali per le sospensioni o riduzioni dell'attività lavorativa, necessarie per fronteggiare eccezionali situazioni climatiche, comprese quelle relative a straordinarie ondate di calore”. Sugli ordini del giorno n. 9/2736/32 Perantoni, n. 9/2736/33 Sergio Costa, n. 9/2736/34 Caramiello, n. 9/2736/35 Cherchi, n. 9/2736/36 Alifano, n. 9/2736/37 Aiello, n. 9/2736/38 Cappelletti, n. 9/2736/39 Scerra e n. 9/2736/40 Amato il parere è contrario. Sull'ordine del giorno n. 9/2736/41 Francesco Silvestri, espunte le premesse, il parere è favorevole con riformulazione: “a valutare la possibilità di continuare ad accompagnare l'attuazione delle misure recate dal provvedimento in esame con ulteriori iniziative volte a incrementare le assunzioni da destinare alle attività ispettive”. Sugli ordini del giorno n. 9/2736/42 Giuliano, n. 9/2736/43 Barzotti, n. 9/2736/44 Carmina e n. 9/2736/45 Di Lauro il parere è contrario. Sull'ordine del giorno n. 9/2736/46 Caso, espunte le premesse, il parere è favorevole con riformulazione dell'impegno: “ a vigilare sull'attuazione della normativa vigente, peraltro rafforzata con il decreto-legge n. 48 del 2023, che già prevede l'obbligatorietà del possesso dell'attestato di conformità in materia di sicurezza e salute dei luoghi di lavoro dell'Ispettorato nazionale del lavoro e della certificazione UNI ai fini della sottoscrizione della convenzione quale impresa ospitante dei percorsi di formazione lavoro”. Sugli ordini del giorno n. 9/2736/47 Orrico e n. 9/2736/48 Donno il parere è contrario. L'ordine del giorno n. 9/2736/49 Sportiello, espunte le premesse, è accolto come raccomandazione. L'ordine del giorno n. 9/2736/50 Iaria, espunte le premesse, è accolto come raccomandazione. Sugli ordini del giorno n. 9/2736/51 Santillo e n. 9/2736/52 Carotenuto il parere è contrario. L'ordine del giorno n. 9/2736/53 Ilaria Fontana, espunte le premesse, è accolto come raccomandazione. Sull'ordine del giorno n. 9/2736/54 L'Abbate il parere è favorevole con riformulazione dell'impegno, premettendo: “a valutare la possibilità di continuare (…)” e poi prosegue invariato. Sull'ordine del giorno n. 9/2736/55 Auriemma il parere è contrario. Sull'ordine del giorno n. 9/2736/56 Morfino, espunte le premesse, il parere è favorevole con riformulazione dell'impegno: “ad accompagnare l'attuazione delle misure recate dal provvedimento in esame con ulteriori iniziative, anche normative, volte a rafforzare ulteriormente la tutela per gli studenti e le studentesse”. Sull'ordine del giorno n. 9/2736/57 Faraone il parere è favorevole. L'ordine del giorno n. 9/2736/58 Boschi è accolto come raccomandazione. L'ordine del giorno n. 9/2736/59 Del Barba, espunte le premesse, è accolto come raccomandazione. L'ordine del giorno n. 9/2736/60 Manzi è accolto come raccomandazione. L'ordine del giorno n. 9/2736/61 Orfini, espunte le premesse, è accolto come raccomandazione.

# Ripresa della discussione dell'A.C. 2736.

## Intervento di "MULE' Giorgio" - "FI-PPE" - ("Presidente")

. Riprendiamo il seguito della discussione del disegno di legge, già approvato dal Senato, n. 2736: Conversione in legge, con modificazioni, del decreto-legge 31 ottobre 25, n. 159, recante misure urgenti per la tutela della salute e della sicurezza sui luoghi di lavoro e in materia di protezione civile. Ricordo che, prima della sospensione della seduta, la rappresentante del Governo ha espresso il parere sugli ordini del giorno.

# Ripresa esame degli ordini del giorno - A.C. 2736

## Intervento di "AIELLO Davide" - "M5S"

(M5S). Grazie, Presidente. Sì, ci tengo a intervenire su questo provvedimento, un decreto-legge che è stato emanato dal Governo con i presupposti di necessità e urgenza. In effetti, tutti in Aula possiamo essere d'accordo sul fatto che la salute e la sicurezza nei luoghi di lavoro siano sicuramente un tema urgente per il nostro Paese. Parliamo del fatto che in Italia, ancora oggi purtroppo, muoiono quasi più di tre lavoratori al giorno, Presidente. Quindi, a fronte di questa situazione ci saremmo aspettati un provvedimento non soltanto necessario e urgente ma anche un provvedimento, magari, dotato di un investimento finanziario. Invece, il fatto che questo sia un decreto-legge a invarianza di spesa, quindi dove il Governo non ha investito un euro, ci fa capire quanto sia un provvedimento di pura propaganda, di pura fuffa Quindi, sebbene questo provvedimento contenga sì delle norme che vanno, a volte, anche a fare passi indietro rispetto a scelte che già avevate fatto, ad esempio sulla patente a punti, ovviamente il nostro giudizio non può che essere negativo e lo è sotto tanti punti di vista. La sicurezza sui luoghi di lavoro è sicuramente un'emergenza strutturale, non più sporadica e, quindi, non può essere risolta con qualche correttivo normativo. Serviva un intervento serio, strutturale, accompagnato dall'erogazione di sufficienti risorse e sufficienti stanziamenti, ad esempio contro i subappalti a cascata, contro la precarietà, per i salari minimi. Invece, non è previsto nulla: non avete previsto, per l'ennesima volta, la procura nazionale sul lavoro, cosa che noi vi chiediamo da tempo; non è previsto nulla per quanto riguarda i nuovi rischi del lavoro digitale, l'iperconnessione; inoltre, non è previsto nulla sul diritto alla disconnessione. Insomma, tutto quello che ci chiede il mondo del lavoro, quello che vi chiedono milioni e milioni di lavoratori, che sono le vere emergenze del mondo del lavoro, questo provvedimento assolutamente lo bypassa e non lo tratta. Tra l'altro, Presidente, quest'ordine del giorno era volto ad estendere la responsabilità delle stazioni appaltanti nei casi di subappalto a cascata, perché a volte, soprattutto nei casi di subappalto a cascata, ciò che viene tagliato, quindi i costi che vengono tagliati, sono proprio i costi sulla sicurezza, sono proprio i costi sulla formazione, sono proprio i corsi dei dispositivi di protezione individuale, e poi nascono tragedie come quella di Casteldaccia dove sono morti cinque operai, come quelle di tanti altri casi dove si taglia sui costi del lavoro, si taglia sui costi della sicurezza e non si prevede la responsabilità della stazione appaltante, cosa che, invece, chiedevo con quest'ordine del giorno. Quindi, il vostro provvedimento si risolve in una cosa veramente inutile per la tutela e la salvaguardia della salute e della sicurezza dei lavoratori nei luoghi di lavoro. Quindi, ovviamente chiedo al Governo un ripensamento rispetto a quest'ordine del giorno, perché stiamo parlando di un ordine del giorno che andrebbe approvato all'unanimità da quest'Aula. Chiedo al Vice Ministro un supplemento di riflessione su quest'ordine del giorno, perché so che la sensibilità è alta su questo tema e non vorrei che stasera uscissimo fuori da quest'Aula senza aver dato le giuste risposte a milioni di lavoratori

## Intervento di "BAKKALI Ouidad" - "PD-IDP"

(PD-IDP). Grazie, Presidente. Su quest'ordine del giorno non possiamo accettare, dopo 3 anni, l'ennesima raccomandazione. Sono 3 anni che vi raccomandate da soli su una questione che riguarda i lavoratori portuali, lavoratori che sono - come dovrebbe essere - al centro di questo provvedimento, lavoratori che fanno parte, in maniera drammatica, dei dati sulle morti…

## Intervento di "BELLUCCI Maria Teresa" - "FDI" - ("Membro di Governo")

. Grazie, Presidente. Sull'ordine del giorno n. 9/2736/6 Ferrari, espunte le premesse, il parere è favorevole con riformulazione dell'impegno: “a continuare il confronto con le organizzazioni sindacali dei datori di lavoro e dei lavoratori, al fine di definire l'estensione del meccanismo di certificazione della sicurezza delle imprese, anche per i settori diversi dall'edilizia”.

## Intervento di "CHERCHI Susanna" - "M5S"

(M5S). Sì, vorrei discutere l'ordine del giorno.

## Intervento di "FERRARI Sara" - "PD-IDP"

(PD-IDP). Grazie, Presidente. Chiederei di risentire la riformulazione, perché mi è rimasto un dubbio, se possibile.

(PD-IDP). Grazie, Presidente. Ringrazio di averlo riletto, perché mi si è sciolto il dubbio: avevo capito bene. La riformulazione di quest'ordine del giorno, sostanzialmente, ripresenta quella che è la vostra posizione, cioè si negozia e si fanno trattative con i sindacati pirata e con i sindacati gialli perché, di fatto, nel condividere questa proposta che facciamo di estendere, di allargare, la qualificazione della sicurezza delle imprese a settori ulteriori oltre a quello dell'edilizia, voi ci state, però intendete farlo con qualsiasi sindacato e qualsiasi organizzazione sindacale dei datori di lavoro, dei lavoratori e delle lavoratrici, definendo insieme questo cronoprogramma. È lo stesso identico comportamento che avete assunto quando avete reso vana la nostra proposta sul salario minimo e avete fatto quell'assurda delega al Governo, togliendo la possibilità di interloquire con quelli che sono, invece, i sindacati comparativamente più rappresentativi sul piano nazionale. “Comparativamente più rappresentativi” vuol dire che sono quelli che rappresentano il maggior numero di lavoratrici e lavoratori, che non è quello che voi volete, ma continuate a insistere in questa vostra proposta di riconoscere e continuare a legittimare questa estensione, questa moltiplicazione dei sindacati pirata. Quindi, non posso assolutamente accettare questa riformulazione

## Intervento di "FORNARO Federico" - "PD-IDP"

(PD-IDP). Grazie, signor Presidente. Per il suo tramite, mi rivolgo alla rappresentante del Governo, Vice Ministro Bellucci. Credo che, anche per le cose che poc'anzi ha esposto il collega Scotto, questo sia uno dei casi in cui l'accantonamento possa essere la soluzione migliore. Passerà la notte e approfondite, perché, effettivamente, bocciare un ordine del giorno, avendo stralciato l'emendamento relativo, mi sembra una contraddizione talmente evidente che, almeno, merita un approfondimento nella notte. Magari può anche aiutare a portare consiglio, come diceva un vecchio saggio.

## Intervento di "GRIMALDI Marco" - "AVS"

(AVS). Grazie, Presidente. Ieri ero a Prato e ho portato la solidarietà spero di tutto questo Parlamento ai lavoratori che sono stati più volte picchiati e malmenati in questo mese. Già, perché non è bastata l'aggressione dei padroni. Proprio lunedì i lavoratori, che da quattro mesi non prendono un euro di stipendio e dormono dentro due tende, in cui hanno di fatto tutta la loro vita… perché non so se l'avete capito, ma loro lavoravano e dormivano praticamente nello stesso posto e quando a Prato si perde il lavoro spesso si perdono anche la casa e i diritti, già, i permessi di soggiorno. Forse non avete compreso quanto grande sia il problema, e lo dico a Rizzetto: guardi che non basta un commissario a Prato, perché questa vicenda ci racconta di un'Italia molto, molto più compromessa di quello che pensiamo, perché le inchieste che toccano Prada, Tod's, Dior e Armani ci ricordano che questa vicenda parla italiano e ha delle responsabilità italianissime, perché ci sono ben sette livelli di appalti. Sono ben sette! Che cosa chiediamo in quest'ordine del giorno? Che cosa chiediamo? Che ci sia una responsabilità solidale di quelle aziende. E sapete cosa succede? Succede che se andate a vedere le prime sette inchieste della procura di Milano, tutte queste grandi aziende hanno detto: noi non sapevamo, noi non c'entriamo, anche se quelle persone cucivano i loro vestiti. Allora, a vent'anni da Gomorra, ci possiamo dire che questo è un sistema? Anzi, ve la dico così: è il sistema moda italiano. È così dovunque e non c'è una categoria per cui qualcuno si può sentire estraneo da questa vicenda. È inutile che si offendano, è inutile che si pensi, come avete provato con quell'emendamento, a tutelare l'onorabilità, magari con un Patrizia Pepe è responsabile dei lavoratori dell'Alba, sì o no? Lo chiedo al Parlamento italiano. Secondo Alleanza Verdi e Sinistra, sì. Io vorrei che dicesse lo stesso perché, dopo quattro mesi che quelle persone vivono sotto la pioggia e in quelle tende, devono avere uno stipendio e devono anche tornare ad avere una commessa, perché loro non c'entrano nulla con quello sfruttamento, perché loro sono gli sfruttati. C'è una grande alleanza di sfruttatori e io vi chiedo di stare dalla parte dell'alleanza degli sfruttati

## Intervento di "LOMUTI Arnaldo" - "M5S"

(M5S). Grazie, Presidente. Ci troviamo oggi a lavorare, ad approvare un testo connotato dalla necessità e dall'urgenza. È paradossale perché, dopo quattro anni di legislatura, oggi il Governo interviene con un testo legislativo su un tema e su un problema che è al contempo un dramma, cioè quello delle morti sul lavoro, degli incidenti sul luogo di lavoro; oggi si registrano - soltanto nei primi 10 mesi del 2025 - oltre 850 morti. E per noi la risposta oggi, oltre ad essere tardiva, è anche insufficiente, priva di visione e soprattutto priva di giusti finanziamenti. Poi, come diceva il collega Tucci, su questo aspetto, sui fondi non abbiamo trovato traccia alcuna di quei 900 milioni di euro che il Ministro Calderone aveva annunciato per il triennio 2026-2028. Certo, vediamo anche qualcosa di buono, cioè il tentativo di rafforzare quantomeno l'elemento culturale verso questo tema, che è tanto, anzi, forse siamo dinanzi a una problematica italiana che è tutta culturale. È proprio in questo solco che si muove quest'ordine del giorno perché la sicurezza sul lavoro non chiede un intervento correttivo Manca anche la previsione - lo avevamo chiesto - di una procura nazionale del lavoro, ma per questo Governo, visto l'atteggiamento verso la magistratura, credo sia stato naturale non prevederla. Non sono stati presi in considerazione i nuovi rischi, quelli che non parlano di futuro, ma sono già presenti, che sono rappresentati dall'intelligenza artificiale, dall'iper-connettività e dal diritto alla disconnessione, che sono elementi centrali - anche questi - per il benessere del lavoratore. Veniamo al punto dell'ordine del giorno perché, sì, si prevede un Puniamo anche quegli imprenditori che sono stati colpiti da fattispecie disciplinate dall'antimafia, oppure quelle imprese i cui imprenditori sono stati raggiunti da un provvedimento di sospensione. Io credo che siano tutti elementi di buon senso che aiutano e non vogliono contrastare. Vogliono aumentare e rafforzare la portata legislativa non del testo, perché lo riteniamo insufficiente, ma quantomeno del titolo del testo perché, altrimenti, siamo alla solita propaganda su un tema, invece, rispetto al quale ci sono famiglie che piangono la morte dei propri familiari perché un giorno sono andati al lavoro e non sono più tornati

## Intervento di "MARI Francesco" - "AVS"

(AVS). Grazie, Presidente. Il Governo riformula quest'ordine del giorno. Al di là della espunzione, cancellazione delle premesse, usa - credo in modo un poco inopportuno e inappropriato - proprio la formula “valutare l'opportunità”. Perché qui la frase principale diventa: “a valutare l'opportunità di garantire l'applicazione omogenea della vigilanza e dei controlli degli enti preposti”. Quindi, il Governo deve valutare se sia opportuno garantire l'applicazione omogenea della vigilanza in Italia? Se sia opportuno garantire l'applicazione omogenea dei controlli degli enti preposti alla vigilanza? Ma, insomma, è davvero strana questa cosa. Che c'è da valutare? Quale opportunità c'è da valutare? Poi, il Governo fa le scelte e noi facciamo le nostre considerazioni, ma penso che non si possa non essere d'accordo sul fatto che la vigilanza e i controlli debbano essere garantiti in maniera omogenea sul territorio nazionale, al di là del fatto che poi viene invece cancellata un'altra questione fondamentale che sono le iniziative volte a sopprimere la disposizione relativa all'obbligo degli ispettori di comunicare al soggetto da ispezionare, perché questo succede in questo Paese: gli ispettori devono comunicare al soggetto da ispezionare - quindi, devono fare un'ispezione - almeno dieci giorni prima della data dell'accesso i contenuti di questa ispezione. Quindi, oggi in Italia un ispettore del lavoro che deve fare un'ispezione a un'azienda, dieci giorni prima - lo ripeto, perché forse non entra facilmente - deve avvisare l'azienda del fatto che sarà ispezionata e dei contenuti dell'ispezione. Noi abbiamo messo qui che si vanifica tutto, cioè le ispezioni non servono più a niente. Vi facciamo un ordine del giorno su questo e ce lo riformulate: onestamente, non possiamo fare altro che non accettare la riformulazione

## Intervento di "PERANTONI Mario" - "M5S"

(M5S). Grazie, Presidente. Come è stato osservato dai colleghi che mi hanno preceduto, questo è un provvedimento importante, un provvedimento che dovrebbe affrontare problemi veramente tragici che da anni incombono sul nostro Paese, il problema della sicurezza del lavoro, prima di tutto. Ma, come quasi la totalità dei provvedimenti che presenta questo Governo, è un provvedimento monco, privo di sostanza e con prospettive di esito abbastanza infauste e inutili. È un provvedimento su cui non abbiamo potuto discutere, perché è stata posta la fiducia. Quindi, siamo costretti a illustrare alcune nostre perplessità e le nostre ragioni in sede di discussione sugli ordini del giorno. L'articolo 2 di questo provvedimento interviene sulla Rete del lavoro agricolo di qualità, prevedendo che le violazioni in materia di salute e sicurezza sul lavoro siano motivo di esclusione dalla Rete, incluse le contravvenzioni e le sanzioni amministrative non definitive in materia di sicurezza. Inoltre, prevede che, dal 1° gennaio 2026, una parte dei fondi INAIL destinati ai progetti di sicurezza sia riservata alle imprese agricole iscritte alla Rete del lavoro agricolo di qualità, che abbiano adottato misure per migliorare la sicurezza nei luoghi di lavoro. Così come l'articolo 1, questa disposizione ha il limite di avere un approccio esclusivamente premiante o incentivante e si rivolge solo alle imprese inserite nella rete del lavoro agricolo di qualità, lasciando fuori tutto il sommerso e, cioè, tutto quel sistema che è terra di coltura per il caporalato. Noi riteniamo che, viste queste previsioni, vista questa prospettiva incentivante che viene proposta alle imprese che fanno parte della rete, dette imprese debbano quantomeno essere il più possibile in regola, anche con l'aspetto contributivo. Quindi, con quest'ordine del giorno, chiediamo, in primo luogo, che, per poter far parte della Rete del lavoro agricolo di qualità, sia necessario anche il documento unico di regolarità contributiva, il DURC. Mi pare che il DURC oggi venga richiesto nella quasi totalità dei rapporti. I professionisti in quest'Aula, ad esempio gli avvocati, sanno benissimo che, se vengono incaricati da una pubblica amministrazione, quella pubblica amministrazione, prima di conferirgli il mandato, richiede il DURC, non solo il DURC di eventuali dipendenti, ma anche il proprio DURC, per vedere se siano in regola con i versamenti alla cassa di previdenza. Così se un amministratore di condominio deve dare un appalto per la realizzazione di servizi o di opere all'interno del condominio deve chiedere all'impresa il DURC, ma non solo il condominio, anche il privato, perché il direttore dei lavori e il responsabile della sicurezza devono verificare che chi opera nel cantiere sia in regola non solo con la sicurezza, ma anche con il DURC. Ora, non si capisce perché questo documento non debba essere richiesto alle imprese agricole che entrano a far parte o che fanno parte del lavoro agricolo di qualità, a maggior ragione visto che saranno destinatarie di provvedimenti premianti. Ora, non vorrei pensare che il problema del DURC e della regolarità contributiva sia un problema legato a qualche incidente di percorso che pare qualche membro di questo Governo stia attraversando e che, quindi, ci sia un conflitto di interesse sotto questo aspetto. Quindi, Presidente, chiedo che, a dimostrazione del fatto che invece tali conflitti e tali riserve mentali non sussistano, il Governo riveda questo suo parere, dia parere favorevole e voti questo nostro ordine del giorno

## Intervento di "QUARTINI Andrea" - "M5S"

(M5S). Grazie, Presidente. Io rimango sbalordito dal fatto che venga respinto in maniera così decisa e così perentoria quest'ordine del giorno, perché credo che tutti quanti in quest'Aula ci ricordiamo, per esempio, di Sebastian Galassi, uno studente lavoratore che si manteneva facendo il e che - voglio ricordarlo - dopo che era deceduto fu licenziato con un algoritmo. Credo sia assolutamente scandaloso che il Governo non prenda in esame un ordine del giorno come questo. Chiedo che venga riconsiderata la posizione del Governo. Con quest'ordine del giorno, chiediamo che si rimedi al fatto che non sia previsto alcun intervento specifico sulle lavoratrici e sui lavoratori impiegati come Quello che si chiedeva era di estendere ai

## Intervento di "SCOTTO Arturo" - "PD-IDP"

(PD-IDP). Grazie, Presidente. Intervengo brevemente. Non accettiamo la riformulazione, e sa perché? Perché, alle 19 di questa sera, ci è stato comunicato che per il decreto PMI, anzi, mi scusi, per il disegno di legge PMI, che è in discussione in questo momento in Commissione attività produttive, sono stati stralciati, su proposta del relatore, dall'articolo 26 all'articolo 30. Che cosa c'era scritto in quegli articoli? Che l'azienda committente lungo la filiera della moda non aveva alcuna responsabilità rispetto a quello che accadeva lungo la filiera, nel subappalto e nell'appalto. Questo aveva suscitato un giudizio universalmente negativo di CGIL, CISL e UIL e persino di Confindustria. Cosa accade ieri in Commissione attività produttive? Nonostante la richiesta dell'opposizione di dire rinviate, cambiate, ci viene detto: no, va bene così com'è, presentate al massimo un ordine del giorno. Noi presentiamo l'ordine del giorno, lo facciamo nel primo provvedimento utile, il decreto Sicurezza. Poi, che succede oggi, alle 19? Fanno l'emendamento soppressivo. Quindi, non ci sarà più quel tipo di intervento. Gliela sintetizzo in due parole: la Tod's vende le scarpe a 400 euro, ma gli operai che lavorano per fare quelle scarpe lungo la catena del subappalto vengono pagati 2/3 euro l'ora. Con il provvedimento che avevate fatto, la Tod's non era responsabile lungo la catena del subappalto. Ora che siete tornati indietro non vi siete sincronizzati, perché attraverso questa riformulazione dell'ordine del giorno, che chiedeva esattamente la rimozione di quel provvedimento, dite: si vedrà, rispetto ai vincoli di bilancio, di adottare ulteriori misure. Cambiate il parere. Visto che persino voi vi siete convinti che quel tipo di proposta di legge che avevate fatto non va bene, date parere favorevole e non riformulate nulla

(PD-IDP). Non posso accettare questa raccomandazione per due motivi, anche qui. Talvolta la realtà supera l'immaginazione. Che cosa dice quest'ordine del giorno? Anche alla luce di qualcosa che credo condividano tutti i colleghi, nessuno dovrebbe lavorare su un ponteggio, se ha più di 60 anni. Guardiamo l'ultimo incidente, quello più clamoroso sul lavoro, alla Torre dei Conti, di cui abbiamo parlato oggi sulla fiducia: un operaio, di origine rumena, morto a 66 anni sul cantiere. Quello lì, quel signore lì, quella persona lì, quel caduto sul lavoro lì non doveva stare su quel ponteggio. Dovrebbe stare in pensione. Voi non soltanto dite che è una raccomandazione, ma, nel frattempo, nella giornata di ieri, di soppiatto, fate un maxiemendamento dove allungate l'età pensionabile, ritardate la possibilità di andare in pensione anticipata e, addirittura, dal punto di vista della laurea, riducete la possibilità di incidere ai fini pensionistici del riscatto della laurea. Vi siete presentati come quelli che volevano abolire la legge Fornero; manderete gli italiani in pensione a 70 anni. Non possiamo accettare una raccomandazione su una cosa del genere, perché non ci fidiamo di voi

## Intervento di "TUCCI Riccardo" - "M5S"

(M5S). Grazie, Presidente. Vice Ministra, si potrebbe sapere il motivo per cui bocciate quest'ordine del giorno? Allineandoci in qualche modo al vostro decreto, che per inciso - leggo - reca misure urgenti per la tutela della salute e della sicurezza, con quest'ordine del giorno non chiediamo altro, rimanendo allineati, appunto, al vostro testo, di inserire, fra i criteri che oggi sono stati previsti per i alle imprese che in qualche modo riescono ad avere dei percorsi virtuosi, dei - allo stesso tempo - alle imprese che negli ultimi due anni magari abbiano avuto un eccesso di infortuni sul lavoro e che soprattutto abbiano avuto dei gravi problemi anche in materia di salute dei lavoratori. Vede, Vice Ministra, non c'è niente di ideologico né di politico in quest'ordine del giorno, è solo una certa serietà che si allinea in qualche modo anche a quello che voi chiedete. Eppure, lo state bocciando e non se ne capisce il motivo, anche perché - lo preciso a tutti i colleghi - è un ordine del giorno a zero euro. Zero euro come i 900 milioni di euro che aveva annunciato la Ministra del Lavoro, che sono rimasti, come nel vostro stile, solo annunci sulla carta; e in questo decreto aveva l'occasione di dimostrare che veramente voleva, in qualche modo, combattere questo problema degli infortuni sul lavoro, ma non ha messo una lira. Continuate quindi ad andare in direzione opposta perché, vede, Vice Ministra, non si capisce; non si capisce anche perché noi chiediamo di inserire anche il criterio della salute nei Quando si parla di sicurezza sul lavoro, non si può lasciare da parte la salute, perché, quando si parla di salute, sapete di cosa parliamo? Parliamo, ad esempio, delle persone che, per anni, hanno lavorato nel settore dell'amianto, respirando fibre che si sono dimostrate mortali alla fine; però magari in quegli anni lavoravano in sicurezza. Lavoravano in sicurezza apparentemente, quindi non gli stava accadendo nulla; anni dopo si è scoperto che si erano ammalati di malattie gravissime. Così come parliamo di quei lavoratori che lavorano nel settore della chimica, che hanno respirato solventi, hanno respirato prodotti tossici; anche in questo caso probabilmente stavano lavorando in sicurezza e probabilmente in quel momento erano tranquilli. Secondo la vostra teoria, quelle aziende oggi dovrebbero essere premiate; si scopre dopo che magari questi lavoratori si sono anch'essi ammalati di malattie gravissime. Oppure parliamo, Vice Ministra, dei lavoratori nel settore della sanità, parliamo di quei professionisti che per anni hanno lavorato in contesti ad altissimo rischio spesso senza alcuna adeguata formazione per gestire le emergenze, le aggressioni, lo stress estremo del lavoro o parliamo di quelle persone che lavorano in quei reparti ad alto rischio biologico o ad alto rischio di radiazioni. Ecco, Vice Ministra, con quest'ordine del giorno fondamentalmente chiediamo queste due cose: inserire anche dei criteri che puniscano quelle aziende perché è giusto incentivare le aziende, è giusto incentivarle a fare di più, ma, allo stesso tempo, quelle che non fanno abbastanza devono essere punite; devono essere punite perché bisogna cambiare radicalmente l'approccio culturale; un lavoratore non può essere trattato come l'ultimo arrivato. Ecco perché vi chiediamo di inserire anche il criterio della salute con quest'ordine del giorno e, se davvero volete iniziare a dare una minima risposta concreta ai problemi che ho appena elencato, non servono nuovi annunci, non servono i 900 milioni… o meglio servirebbero, ma forse si potrebbe anche per questa occasione chiudere un occhio sui 900 milioni della Ministra che non sono arrivati. E allora vi chiediamo: cambiate parere su quest'ordine del giorno e, forse, dico forse si comincia finalmente a cambiare qualcosina rispetto a quella che è diventata una piaga sociale

