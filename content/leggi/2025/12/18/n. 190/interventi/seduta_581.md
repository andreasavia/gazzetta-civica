---
tipo: INTERVENTI
seduta_id: 581
date: 10/12/2025
title: Seguito della discussione ed approvazione
page_references:
  - https://documenti.camera.it/apps/commonServices/getDocumento.ashx?idLegislatura=19&sezione=assemblea&tipoDoc=stenografico&nomefile=stenografico&idSeduta=0581&ancora=sed0581.stenografico.tit00080
---

# Dichiarazioni di voto finale - A.C. 2682

## Intervento di "ANDREUZZA Giorgia" - "LEGA"

(LEGA). Grazie, Presidente. Sottosegretario, colleghi, oggi andiamo ad approvare il disegno di legge annuale per il mercato e la concorrenza 2025. Questa legge annuale non rappresenta solo un adempimento tecnico ma un tassello fondamentale delle riforme strutturali richieste dal PNRR. Soprattutto una scelta politica chiara: continuare a costruire un'Italia più competitiva, più moderna e più trasparente. Voglio ricordare che la legge annuale sulla concorrenza è prevista dal 2009. Ripeto, 2009. E per oltre dieci anni non è mai stata rispettata la scadenza annuale. Nel PNRR questa mancanza viene definita esplicitamente come una criticità da superare, sottolineando che la legge è essenziale per rivedere, in via continuativa, lo stato della legislazione e promuovere un mercato più aperto, più efficiente, rimuovendo ostacoli ingiustificati, tutelando consumatori e qualità del servizio. Ebbene, solo con questo Governo la continuità è stata pienamente ristabilita, dal 2021 annualmente fino ad oggi. Quattro leggi consecutive. Un risultato politico che parla da sé, nel segno della responsabilità. Dopo anni di inerzia questo Governo è il primo ad aver ripristinato la cadenza annuale. Sostenere la concorrenza non significa privatizzare o svendere come abbiamo sentito dire in Aula o in Commissione La concorrenza è uno strumento di giustizia economica, perché garantisce ai cittadini servizi migliori, costi più bassi e più trasparenza. La concorrenza premia la qualità, l'innovazione e la capacità di stare sul mercato. Con questo provvedimento la maggioranza sceglie una strada chiara: non difendere le rendite ma difendere i cittadini che pagano i servizi. Il disegno di legge parte da un testo del Governo già solido, contiene interventi mirati su settori strategici tutti coerenti con gli obiettivi del PNRR e con le segnalazioni dell'Autorità garante della concorrenza e del mercato. In discussione generale, i colleghi hanno già trattato i punti e mi soffermerò solo su alcuni temi. Il primo tema trattato nel testo riguarda i servizi pubblici locali, dando più responsabilità e trasparenza. La norma introduce parametri oggettivi per valutare quando una gestione è inefficiente e obbliga l'ente locale ad adottare misure correttive fino, nei casi più gravi, alla risoluzione del contratto. Per la prima volta, se un servizio non funziona non lo si potrà più nascondere. L'inefficienza diventa un fatto misurabile e sanzionabile. Questa è una svolta culturale prima ancora che normativa: trasparenza ed efficienza non negoziabili nel rispetto dei cittadini Un altro punto importante riguarda il favorire la concorrenza nella realizzazione e gestione comunale delle infrastrutture di ricarica per veicoli elettrici. Si tratta di un servizio dalla domanda sempre più elevata nel territorio nazionale e i comuni dovranno strutturare le procedure di gara per l'installazione delle colonnine di ricarica garantendo più operatori e più concorrenza, evitando monopoli locali che rischiano di far lievitare i prezzi a danno degli utenti. Altro tema trattato riguarda il trasporto pubblico regionale. Viene modificata la normativa vigente, introducendo obblighi istruttori per gli affidamenti dei servizi di trasporto pubblico regionale, sia ferroviario che su gomma. Le regioni dovranno pubblicare ogni anno il calendario delle gare per i servizi ferroviari regionali, così da evitare affidamenti opachi e dare certezza agli operatori sulla scadenza dei contratti. L'Autorità di regolazione dei trasporti emanerà inoltre linee guida per migliorare la qualità degli affidamenti entro il 2026. Viene poi esteso il modello semplificato di aggiornamento dei diritti aeroportuali a tutti gli scali sotto i 5 milioni di passeggeri (cosiddetti aeroporti minori), favorendo competitività e crescita di molti aeroporti regionali. Interessante, poi, è l'introduzione di un nuovo reato che punisce l'impiego professionale di biocidi (ad esempio nella cosmetica) a volte utilizzati con modalità difformi dalle indicazioni presenti nella relativa etichettatura. Questo per evitare pericoli alla salute, prevedendo fino alla reclusione nei casi più gravi. Una misura che è sicuramente a tutela della salute dei consumatori. Altro tema di rilievo è la definizione di una nuova strategia nazionale per il trasferimento tecnologico, con l'obiettivo di rafforzare il passaggio dalla ricerca alle imprese e sostenere l'innovazione delle filiere produttive. Per garantire una regia unitaria, MIMIT e MIUR adottano un atto di indirizzo strategico triennale, che stabilisce priorità, obiettivi, criteri comuni per l'uso delle risorse. La Fondazione Enea Si risolve, poi, finalmente una criticità interpretativa segnalata dall'Autorità garante della concorrenza e del mercato fin dal 2019, chiarendo requisiti e maggioranze necessarie per qualificare le società tra i professionisti; una norma semplice, ma molto attesa, che darà certezza agli operatori e favorirà investimenti nel settore professionale. Colleghi, la concorrenza è uno strumento di libertà economica, di responsabilità amministrativa, di tutela al cittadino. È un ingrediente fondamentale per un Paese che vuole crescere, attirare investimenti, innovare, essere competitivo nello scenario europeo e globale. Con questo provvedimento, la maggioranza mantiene l'impegno assunto con l'Europa, ma soprattutto mantiene l'impegno con gli italiani, rispettando le peculiarità del nostro territorio: quello di migliorare i servizi pubblici, quello di sostenere le imprese, quello di ridurre le inefficienze, quello di combattere le rendite, quello di favorire l'innovazione, quello di costruire un mercato più moderno e più giusto. Per tutte queste ragioni, annuncio il voto favorevole del gruppo Lega al disegno di legge annuale per la concorrenza

## Intervento di "BENZONI Fabrizio" - "AZ-PER-RE"

(AZ-PER-RE). Grazie, Presidente. Colleghi, Sottosegretaria, questa legge annuale per il mercato e la concorrenza ci offre uno spunto per fare alcune considerazioni sullo stato dell'arte della concorrenza nel nostro Paese. Parto dal metodo, perché questa è una legge pensata molto tempo fa, per dare uno strumento annuale di azione a chiunque governi per intervenire sulla garanzia di una maggior concorrenza. E, proprio su questo metodo, devo dire che, per l'ennesima volta, questo Governo ha dimostrato l'incapacità di confrontarsi con il Parlamento - l'ha detto prima di me chi è intervenuto - non tanto non accettando alcun emendamento delle centinaia proposti dalle opposizioni - sicuramente, uno, di qualche centinaio, poteva avere un senso, poteva migliorare il provvedimento -, ma, soprattutto, non accettando un confronto con gli stessi parlamentari della maggioranza che non hanno potuto intervenire e agire su un provvedimento che dovrebbe essere storico. Storico, perché chi ha pensato questo provvedimento ha pensato, giustamente, che ogni anno si dovesse intervenire per migliorare quello che è lo stato della concorrenza, con un fine veloce, un fine pratico per i nostri cittadini: creare maggiori servizi al cittadino; abbassare le tariffe, perché dove c'è concorrenza c'è un maggior mercato e, di conseguenza, tariffe migliori; garantire, allo stesso tempo, servizi di eccellenza e per tutti, e garantire anche un'altra cosa, ossia il sogno per gli italiani di poter continuare a fare impresa e di entrare in tanti settori dove la concorrenza non è garantita. Perché - sono andato a ripassare un po' i libri di economia fatti all'università - ci sono dei fattori che danno una mancata concorrenza. Sicuramente ci sono le barriere normative e amministrative, che bisogna combattere e questa legge nasce proprio per quello; laddove ci sono degli ostacoli amministrativi che bloccano o impediscono di poter entrare in un mercato, ecco che, attraverso questa legge, noi possiamo farlo. Poi c'è il tutelare i consumatori, quindi garantire al consumatore l'efficacia e l'efficienza dei servizi che ricevono al miglior prezzo, ma anche garantire di bloccare l'asimmetria informativa che c'è tra un fornitore e un cliente. Ci sono delle garanzie dove ci sono fornitori che sono dominanti, quindi delle posizioni di dominio che garantiscono una postazione di presidio di chi eroga il servizio che è talmente di potere che non può essere concorrenziale per l'ingresso di nuovi Per molte di queste cose c'è questa legge annuale per il mercato e la concorrenza che può agire, per altre c'è l' E questa legge, che - come ogni anno, in realtà, è la terza volta che la vediamo - poteva essere una legge che interviene e dà speranza ad alcuni settori di diventare finalmente concorrenziali, per mantenere i servizi alti e garantire, però, un costo più basso di alcuni prodotti, diventa semplicemente il recepimento, in primo luogo, di alcune prerogative europee e, in secondo luogo, di mantenere il rispetto di approvarla nei tempi previsti dal Piano nazionale di ripresa e resilienza. Non c'è nulla. È una legge che accumula piccoli interventi reali, alcuni anche condivisibili, che vanno sicuramente a migliorare un pezzettino di quelli che sono alcuni mercati, ma non c'è una visione né la volontà di toccare i veri settori dove oggi la concorrenza non c'è, e sappiamo quali sono. C'è un altro tema, che, però, è quello di combattere i veri settori in cui tutto questo non c'è. Nei dibattiti che vediamo in televisione, infatti, alcuni esponenti della maggioranza parlano di extraprofitti. Avendo studiato materie vicino all'economia, credo che ogni volta che diciamo “extraprofitti” svenga un economista, perché qualcuno deve spiegarci cosa vuol dire extraprofitto. Chi decide quando ce n'è troppo o ce n'è troppo poco? Dov'è il margine per dire che hanno guadagnato un extra rispetto all'anno prima? E poi perché solo in alcuni settori e non in altri? Quando c'è un extraprofitto, vuol dire che il mercato non è in concorrenza, non garantisce all'onorevole Fabrizio Benzoni di aprire un'impresa che faccia concorrenza a quelle attuali e di abbassare quell'extraprofitto che oggi c'è. Non esiste l'extraprofitto. Esiste la legge annuale per il mercato e la concorrenza che garantisca maggiore concorrenza e abbassi questi guadagni. Ancora più grave, però, è quando l'extraprofitto è su settori che sono regolamentati - e penso a quello dell'energia -, perché noi parliamo, anche qui, di extraprofitti di settori dove, però, il prezzo è imposto da un'Autorità, soprattutto per quello che riguarda alcuni servizi come la distribuzione. Non parliamo delle banche, dove si poteva intervenire per garantire maggiore concorrenza e offrire maggiori garanzie all'utente finale, e non l'abbiamo fatto. Non diciamolo della telecomunicazione, dove, anzi, volevate inserire anche - e fortunatamente si è bloccato - emendamenti che peggioravano le condizioni degli utenti. Non parliamo della sanità, dove tocchiamo marginalmente questo tema, ma non interveniamo nel vero tema e problema, che è quello di una maggiore concorrenza in un Paese che, sempre di più, sta diventando oligarchico, con pochissimi operatori che la fanno da padrone, regione per regione, contro la mancanza oramai di piccoli operatori della sanità. Non parliamo dei servizi in concessione, che non abbiamo voluto toccare neanche questa volta, dai tassisti ai noleggiatori. Non parliamo della gestione dei diritti d'autore e, quindi, di non toccare la libertà, anche da questo punto di vista, nelle Ecco perché questa è una legge che non tocca la concorrenza, semplicemente recepisce alcune cose che deve fare per adeguarsi alle normative e alle prescrizioni europee e per adeguarsi ai limiti e alle prescrizioni del Piano nazionale di ripresa e resilienza. Ma la verità, davvero, è che questo testo non ha alcuna visione di concorrenza, è una legge che non apre a nulla di nuovo, ma semplicemente che ritocca. Non è una legge che costruisce un futuro migliore per chi in questa società vuole vivere, ma, soprattutto, vorrebbe anche fare impresa, ma è una legge che, semplicemente, regolamenta il presente. Non è una legge che promuove la concorrenza, ma è una legge che prova a gestire, con poca convinzione, alcune distorsioni attuali. È esattamente l'opposto di quello che ci aspettavamo, di una concorrenza che premiasse l'innovazione, non la rendita; di una concorrenza che favorisse i giovani imprenditori e non chi occupa posizioni consolidate; di una concorrenza che favorisse i costi minori per i cittadini e non che li aumentasse; di una concorrenza che semplificasse e non che creasse nuovi adempimenti. Per tutte queste ragioni, il nostro voto sarà contrario

## Intervento di "CAPPELLETTI Enrico" - "M5S"

(M5S). Grazie. Onorevoli colleghi e colleghe, la legge sulla concorrenza è un provvedimento molto atteso, specialmente dopo 32 mesi di calo dell'attività produttiva indotto dalla totale assenza di politiche di sviluppo nel nostro Paese. Potrebbe ridare fiato all'economia ma dovrebbe, per poterlo fare, andare a innescare maggiore concorrenza nei settori dove, effettivamente, se ne ha bisogno. Peraltro, sappiamo tutti che nel 2026, esaurito il PNRR, l'economia in Italia potrebbe entrare in recessione, per cui una maggiore concorrenza potrebbe portare a un più che benvenuto incremento del PIL. Ma con questo provvedimento si va nella direzione opposta. Manca, in questo provvedimento, una valutazione delle questioni che sostanzialmente incidono sulla concorrenza nel nostro Paese. Non c'è traccia di interventi, ad esempio, nei settori che la Commissione europea da anni ci indica come i nostri punti più deboli in termini di competitività; per non parlare dell'assordante silenzio rispetto alla richiesta dell'Antitrust, che ha detto che è urgente organizzare le gare per le concessioni idroelettriche. Un'ulteriore proroga delle concessioni rischia di scoraggiare gli investimenti e confermare rendite di posizione che non appaiono più giustificate. Le gare sarebbero lo strumento più coerente con i principi di concorrenza nazionali ed europei. Al contrario, la maggioranza propone ulteriori proroghe per le concessioni, posizione opposta rispetto a quella indicata dall'Antitrust, ma anche - attenzione - una posizione opposta rispetto a quella indicata dalla Premier Meloni quando dichiara che abbassare le bollette è una priorità del suo Governo. Ma come si possono abbassare le bollette se neanche le concessioni idroelettriche vengono messe a gara Qual è il vantaggio per i cittadini della proroga di queste concessioni? Questo disegno di legge si occupa, invece, del riordino della disciplina dei servizi pubblici locali. L'obiettivo dichiarato è l'apertura alla concorrenza e all'efficientamento, ma il risultato pratico, alla fine, è un sovraccarico burocratico insostenibile e inaccettabile per gli enti locali, in particolare per i comuni di piccole e medie dimensioni, perché mancano sia le risorse sia gli strumenti. Invece di prevedere percorsi semplificati per i comuni più piccoli, la legge impone un modello burocratico uniforme pensato per le grandi città. Il rischio è, dunque, che si arrivi ad una paralisi amministrativa, al blocco delle gare, all'impossibilità di procedere con gli affidamenti. Questo testo avrebbe, dunque, potuto e dovuto essere migliorato ed integrato durante il suo esame parlamentare, ma ci troviamo, invece, a votare un testo sostanzialmente immodificato, e questo per un'evidente incapacità della maggioranza, che ha tentato perfino di peggiorarlo togliendo ulteriori spazi di concorrenza nel nostro Paese. La posizione della fiducia al Senato ha risolto una bella grana al Governo: il vaglio di 163 emendamenti, tutti di maggioranza (di Fratelli d'Italia, di Forza Italia e della Lega), molti dei quali erano - e bisogna dirlo in maniera forte e chiara - di chiara ispirazione lobbistica. E vorrei ricordarne qualcuno, signor Presidente, a vantaggio dei cittadini che ci ascoltano da casa. Sono stati presentati dalla maggioranza emendamenti, per esempio, voluti dalle compagnie di assicurazione e giudicati dalle associazioni dei consumatori come un gigantesco regalo proprio alle assicurazioni. La proposta di riduzione dei termini di prescrizione per i danni materiali da 2 anni a 90 giorni rappresenterebbe un colpo durissimo agli automobilisti. Limitare i tempi di prescrizione significa rendere più difficile far valere i propri diritti e spostare ulteriormente l'ago della bilancia, guarda caso, a vantaggio delle assicurazioni. Altrettanto vergognosa la proposta secondo la quale la compagnia potrebbe offrire ai cittadini danneggiati da lesioni gravi o gravissime, in sostituzione del risarcimento integrale, alcuni prodotti finanziari oppure una rendita vitalizia. Il legislatore dovrebbe mettere al centro della riforma i diritti dei cittadini danneggiati, non il suo contrario, perché in questo caso si tenta di mettere al centro della riforma gli interessi economici delle assicurazioni, che già oggi sono ampiamente tutelati nel nostro ordinamento, perché l'obiettivo della legge della concorrenza è quello di rimuovere le barriere normative e promuovere l'apertura del mercato e la tutela dei consumatori. Qui la maggioranza ha tentato di fare, evidentemente, l'opposto. Analoghe osservazioni possono essere fatte con riferimento agli emendamenti di Forza Italia che miravano improvvidamente ad alzare le bollette telefoniche a tutti gli italiani, pretendendo che venissero adeguate all'inflazione oltre un certo E ancora, merita una citazione la proposta emendativa di Fratelli d'Italia, che intendeva cancellare una norma di civiltà, quella che vieta l'esposizione pubblica di cartelloni pubblicitari sessisti e omofobi. Tale proposta, alla fine, è stata modificata, ma è rivelatrice di una cultura ancora troppo retrograda e, per certi versi, inaccettabile che sta in seno alla maggioranza. Ora va dato atto che questi emendamenti di maggioranza contro processi di liberalizzazione, contro la libertà di scelta dei consumatori, contro la trasparenza, contro le garanzie non sono stati ripresentati alla Camera. Resta però il punto: se non fossero insorte le opposizioni, l'esito sarebbe stato questo? Perché, vedete, noi non riusciamo proprio a capire, da parte del Governo, quale sia il profilo in materia di concorrenza. Concludo con un cenno alle procedure di accreditamento e convenzionamento delle strutture sanitarie private con il Servizio sanitario nazionale. Si tratta di proposte che sembrano restringere la concorrenza, invece di allargarla. Io capisco che in maggioranza sia impellente la necessità di tutelare l'interesse della sanità privata, peraltro ben rappresentata in quest'Aula nei banchi della Lega, piuttosto che tutelare gli interessi del mercato e della sanità pubblica, ma non avremmo mai pensato che ciò potesse avvenire anche a scapito del mercato e della competizione. Insomma, noi voteremo decisamente contro questo disegno di legge, ma non perché il MoVimento 5 Stelle sia contrario alla concorrenza, ma esattamente per il suo opposto: noi siamo a favore di una maggiore concorrenza, che possa dare maggiore libertà di scelta ai consumatori e maggiore efficienza per modernizzare il Paese, ma voteremo contro questo disegno di legge perché è inadeguato, regressivo e dannoso proprio rispetto al mercato e alla concorrenza

## Intervento di "CARAMANNA Gianluca" - "FDI"

(FDI). Grazie, Presidente. Colleghi, Sottosegretaria Bergamotto, oggi votiamo il disegno di legge sulla concorrenza e sul mercato e mi preme ricordare a quest'Aula che è il Governo di Giorgia Meloni il primo ad aver ripristinato la cadenza annuale della legge sulla concorrenza . Tre provvedimenti in tre anni: un risultato che parla da sé e conferma la volontà di rimettere la competitività al centro dell'agenda politica nazionale. Come al solito, abbiamo ascoltato le opposizioni che si spendono nel loro sport preferito: accusare questo Governo di non aver fatto, di non aver detto, di non aver regolamentato quello che loro avrebbero potuto benissimo provvedere a sistemare. E invece, dal 2009 all'insediamento del Governo Meloni, di provvedimenti con lo scopo della concorrenza ne ricordiamo soltanto due. Questo atto, Presidente, non è soltanto un impegno previsto dal PNRR, ma uno dei tanti passi che stiamo percorrendo per favorire il più possibile la crescita della nostra Nazione, guardando sia al bene degli imprenditori, che a quello dei consumatori, rimuovendo gli ostacoli di carattere normativo e amministrativo per promuovere una concorrenza giusta nella più totale trasparenza, efficienza e qualità dei servizi. Servizi che, con uno snellimento della regolamentazione, sono diventati più accessibili: un aumento di produttività, dunque, e una diminuzione dei costi tangibile. Con questo testo abbiamo dato ascolto e risposte ad alcuni settori ritenuti prioritari per la crescita economica del Paese. Vede, il disegno di legge è suddiviso in tre Capi. Il primo riguarda “Disposizioni in materia di servizi pubblici locali”, poi “Disposizioni in materia di servizi di trasporto pubblico regionale e di trasporto aereo” e l'ultimo “Ulteriori disposizioni” pro-concorrenziali. Abbiamo letto e udito, Presidente, numerosi commenti e critiche da parte dell'opposizione che anche oggi, in quest'Aula, ha ribadito la contrarietà a questo provvedimento con argomentazioni strumentali che poi sono sempre le stesse. Una delle critiche più inutili e facilmente smontabili è quella che riguarda le tempistiche. Il provvedimento è stato assegnato al Senato il 15 luglio scorso e incardinato in Commissione il 23 luglio. Subito dopo la pausa estiva, in Senato, si sono svolte oltre 5 ore di audizioni, con 51 documenti pervenuti e 27 soggetti ascoltati. Un percorso di confronto necessario, serio e che rivendichiamo, radicalmente diverso dai tempi della sinistra nei quali il provvedimento Concorrenza non era altro che il copia-incolla delle veline di Bruxelles. Così, dopo questo percorso di ascolto e l'approvazione in Senato, oggi ci troviamo alla Camera a votarlo per l'approvazione definitiva. Se dovessimo racchiudere in una parola questo decreto, la parola chiave sarebbe “trasparenza”. Perché proprio di trasparenza parlano gli obblighi che noi chiediamo agli amministratori locali per la gestione e gli affidamenti di tutti i servizi pubblici locali di carattere economico e per gli affidamenti e la gestione dei trasporti regionali. Per gli enti locali, infatti, abbiamo imposto obblighi più puntuali in relazione alla gestione dei servizi pubblici locali di rilevanza economica. Come dicevo: trasparenza, efficienza, attenzione alle spese e risanamento. Così obblighi di trasparenza sono stati introdotti anche nelle gare per l'affidamento del servizio ferroviario regionale, per scardinare eventuali sistemi incancreniti in alcune regioni che condurranno a servizi più efficienti che vengono incontro alle esigenze di mobilità di studenti e lavoratori che quotidianamente si trovano ad affrontare trasferte faticosissime. Abbiamo, inoltre, previsto di favorire la concorrenza per la gestione a livello comunale delle infrastrutture di ricarica per i veicoli elettrici, con l'obbligo per i comuni di gestire le gare in modo da favorire la competizione tra soggetti diversi. Abbiamo introdotto, inoltre, specifiche misure in materia di diritti aeroportuali per gli aeroporti di piccole dimensioni, prevedendo che, per quelli con una soglia di traffico inferiore a 5 milioni di passeggeri annui, si possano applicare i modelli semplificati di aggiornamento dei diritti aeroportuali previsti dall'Autorità di regolazione dei trasporti. Contrastate la lotta alla privatizzazione ma non vi concentrate su quanto di positivo c'è ed è stato fatto: dalle strategie per valorizzare le conoscenze e contribuire alla trasformazione tecnologica delle filiere produttive fino al tema dell'accreditamento sanitario. Ci hanno accusato di non guardare con sufficiente incisività alla digitalizzazione. L'opposizione evidentemente non è riuscita a cogliere i vari interventi disseminati nei vari provvedimenti che sono transitati in quest'Aula. Ma ricordiamo che nel disegno di legge che licenziamo oggi abbiamo previsto un supporto per le attività destinate al trasferimento delle conoscenze ai settori produttivi e industriali: 250 milioni di euro per supportare l'unione virtuosa tra ricerca e impresa. Parallelamente, questo Governo con la legge di bilancio ha aumentato di 80 milioni di euro gli investimenti per la salute mentale, confermando la centralità e l'attenzione riservata a questo tema. Un altro punto chiave di questo provvedimento è la stretta sull'utilizzo di prodotti cosmetici non certificati per parrucchieri ed estetisti. Lo abbiamo fatto introducendo novità significative in tema di responsabilità, sanzioni e sicurezza per la salute. Abbiamo previsto sanzioni per chi produce, vende o immette sul mercato prodotti cosmetici che, nelle condizioni d'uso normale o ragionevolmente prevedibili, possono essere dannosi per la salute umana. L'utilizzo dei prodotti configurati come biocidi viene bandito dal mercato al fine di tutelare e garantire la salute dei cittadini. Per favorire un maggior numero di strutture e servizi efficienti a disposizione dei pazienti è stato riformato il sistema di accreditamento di soggetti privati al Servizio sanitario nazionale. Nessun rapporto personale, nessun trattamento di favore ma soltanto, in piena trasparenza, la capacità del privato di poter ottenere la convenzione. Siamo fieri, Presidente, di questo provvedimento sotto tutti i punti di vista: nelle tempistiche, perché anche quest'anno siamo in pari con la previsione, nelle modalità e negli obiettivi perseguiti. Per questo motivo, a nome del gruppo di Fratelli d'Italia, Presidente, dichiaro il nostro voto favorevole alla legge annuale per la concorrenza

## Intervento di "CAVO Ilaria" - "NM(N-C-U-I"

(NM(N-C-U-I)M-CP). Grazie, Presidente. Sottosegretaria, intervengo in quest'Aula per dichiarare - lo dico subito - il voto favorevole del gruppo di Noi Moderati sulla legge annuale per il mercato e la concorrenza che abbiamo analizzato e per la quale adesso andiamo al voto finale. Si tratta di un provvedimento che riteniamo un passo avanti decisivo verso un'economia più dinamica, competitiva e inclusiva. In un contesto globale, segnato da sfide continue come la transizione ecologica, la digitalizzazione, la ridefinizione dei mercati globali, questa legge non è solo un adempimento formale, come potrebbe apparire, ma uno strumento concreto per rafforzare il tessuto produttivo del nostro Paese, tutelare i consumatori e promuovere l'innovazione. Rappresenta una visione politica chiara e ambiziosa per il futuro dell'Italia. In un momento in cui siamo chiamati a competere su scala globale, il DDL Concorrenza incarna i principi del liberalismo economico temperato da una forte responsabilità sociale, ponendo al centro l'impresa, come motore di sviluppo, e il cittadino, come beneficiario ultimo della concorrenza… chiedo ai colleghi se posso proseguire l'intervento, perché è difficile…

## Intervento di "DEL BARBA Mauro" - "IV-C-RE"

(IV-C-RE). Grazie, Presidente. Onorevoli colleghi, signori del Governo, la legge annuale per il mercato e la concorrenza dovrebbe essere uno degli strumenti più importanti a disposizione del legislatore per modernizzare il Paese, rimuovere rendite e ostacoli regolatori, garantire diritti ai cittadini e garantire opportunità alle imprese. Quello che abbiamo capito durante questo iter, sia al Senato che alla Camera, è che a questo Governo e a questa maggioranza la concorrenza non piace assolutamente. Voi preferite il monopolio. A partire dal merito e a partire da come si sono svolti i lavori, sicuramente non vi piace la concorrenza Governo-Parlamento, visto che ancora una volta un testo di iniziativa governativa non ha trovato modo di essere arricchito dalla discussione in Parlamento. Non vi piace così tanto che, mentre all'opposizione avete bocciato, anche qui alla Camera, tutti gli emendamenti, alla maggioranza avete addirittura proibito di presentarli. Non è nemmeno uno di quei casi - cui oramai siamo abituati - di conversione di un decreto-legge, bisogna procedere oramai con le regole del bicameralismo alternato. No, in questo caso è proprio il vostro disprezzo per questo provvedimento che vi ha portato a dimenticare che la concorrenza è una misura necessaria per il PNRR e, quindi, a fare le corse al Senato, interrompendo i lavori, andando in Aula senza relatore e facendo delle corse altrettanto prive di confronto qui alla Camera. Siamo di fronte all'ennesima forzatura del ruolo del Parlamento. Un disegno di legge annuale, che oltretutto è legato a impegni sul PNRR e che ha degli effetti sui settori strategici, è rimasto fermo per mesi, salvo poi avere questa accelerazione improvvisa dovuta a una vostra dimenticanza. È nel merito che si vede quanto voi osteggiate la concorrenza. Avremmo bisogno di norme che migliorino i servizi pubblici locali, i trasporti, la mobilità urbana, il turismo, l'energia e le telecomunicazioni. Basta osservare le code davanti alle stazioni ferroviarie, la questione irrisolta dei taxi, la mancata soluzione sul tema dei balneari, su cui tornerò alla fine di questo intervento. Eppure, questa legge sceglie deliberatamente di non affrontare i nodi strutturali, limitandosi a una sommatoria eterogenea di norme correttive completamente prive di una strategia riformatrice complessiva. Il provvedimento non incide sugli ostacoli regolatori e amministrativi che frenano la concorrenza in Italia, non recepisce pienamente le segnalazioni dell'Autorità garante della concorrenza e del mercato e risulta debole e incoerente rispetto agli obiettivi stessi del PNRR che evocate sempre in modo strumentale e che - ricordiamo ancora una volta - è quell'unica boa che sostiene ancora la crescita, seppure irrisoria, nel nostro Paese. Abbiamo assistito a un sistematico rigetto di proposte realmente concorrenziali che avevamo presentato con spirito costruttivo. Nei nostri emendamenti c'erano misure per aumentare la concorrenza e ridurre i costi nel mercato dell'energia, soprattutto quelli dei clienti vulnerabili; interventi nei mercati delle telecomunicazioni e dei A questo si aggiunge una critica trasversale. I soggetti economici (le imprese, le associazioni di categoria, i territori) chiedono regole semplici, chiedono certezza del diritto, bandi chiari e accessibili, soprattutto per le piccole e medie imprese. Ricevono, invece, anche questa volta, norme frammentate, instabili, provvedimenti spot e un sistema che scoraggia l'ingresso e la competizione. Questa legge sulla concorrenza rappresenta un'occasione mancata che non modernizza il Paese, non apre i mercati, non rafforza i diritti dei cittadini e non sostiene la crescita. È una scelta politica precisa che avete fatto sempre e che state facendo anche nella legge di bilancio del resto: rinviare le riforme, non mettere mano alle riforme, proteggere le rendite ed evitare conflitti vari. Non eravate così quando vi trovavate all'opposizione. Presidente, ricordo molto bene, nel 2022, seduta in quei banchi, la nostra collega onorevole Giorgia Meloni. Aveva la mascherina quel giorno e volle indicare in maniera forte, su un tema che sembrava loro caro - che dicevano essere loro caro, ma poi se lo sono dimenticati per strada - come quello dei balneari, quale fosse la strada da seguire. Voglio citare ciò che ha detto in Aula quel giorno: noi tenteremo di bloccarlo, perché non riteniamo che paletti così blandi possano difendere le nostre imprese dallo strapotere dei grandi gruppi che mirano a fare man bassa delle aziende italiane. Come dire, un impegno molto forte. Ma vediamo come proseguiva: “Dite che non si poteva fare diversamente: anche questa è una menzogna. Si poteva fare diversamente, si può ancora” - si può ancora, attenzione! - “fare diversamente e vi facciamo un appello, perché avete ancora la possibilità di salvare 30.000 aziende italiane e, forse, anche la faccia. Cosa si può fare?” - si domandava l'onorevole Meloni e ci domandiamo noi oggi, visto che siete voi a fare diversamente - “Si può, come molti hanno detto, aspettare di portare a compimento la mappatura delle spiagge, magari scoprire che ci sono interi pezzi di litorale italiano che non sono stati dati in concessione e che, quindi, mancando il presupposto della scarsità del bene, non si applica la direttiva Bolkestein. Potete andare a Bruxelles”. Attenzione, perché qui viene la parte più interessante, è il suggerimento che dava l'onorevole Meloni al Governo. Diceva: “Potete andare a Bruxelles, mettere sul tavolo la credibilità di Mario Draghi e spiegare che una direttiva che si chiama ‘direttiva servizi' si applica, per l'appunto, sui servizi e non sulle concessioni demaniali che sono concessioni di beni”. A questo punto uno si aspetterebbe che, nel frattempo, andati voi al Governo, questa credibilità - certo, non è più quella di Mario Draghi, però, avete la credibilità della stessa collega che parlava in Aula - siate andati a metterla sul tavolo a Bruxelles. Ecco, voi non ci siete andati. La Presidente Meloni non è andata a Bruxelles a mettere sul tavolo questa credibilità, forse perché sapeva di non avere la stessa credibilità di Mario Draghi, forse perché preferiva scommettere su Washington - apro e chiudo una parentesi: è una scommessa che, purtroppo per noi, state perdendo -, forse, più semplicemente, perché lei, per prima, sapeva e sa che una cosa è quello che sostenete in campagna elettorale e un'altra quello che fate quando vi trovate al Governo. Il nostro Paese sta pagando dazio per questo vostro doppiopesismo e doppiogiochismo. State lasciando i comuni, che sono l'ente concedente, in grandi difficoltà su come interpretare le norme che, nel frattempo, smentendo le vostre promesse, avete creato. Sapete di aver raccontato enormi bugie ai balneari, ma almeno non perseverate, non perseverate nel farlo. Eppure lo state ancora facendo, perché, mentre con la legge sulla concorrenza potevate cercare di riparare i vostri errori, ancora in questo momento noi abbiamo delle norme che prevedono che il rilancio dell'indennizzo, quando verranno fatte le aste, se lo prenda tutto lo Stato: niente ai comuni, niente alle aziende uscenti. E avete avuto il coraggio di parlare del fatto che noi si voleva lasciare la strada aperta alle grandi aziende straniere: niente ai comuni, niente alle aziende uscenti! E abbiamo una relazione illustrativa al decreto, che addirittura dice “al fine di evitare una sopravvalutazione del concessionario uscente”. Per questo motivo, il voto non può che essere contrario, perché la concorrenza non è uno Chiudo rivolgendomi al Governo, Presidente. Lei ha fatto bene a scusarsi per il ritardo di 30 minuti con cui è arrivata in quest'Aula, però le voglio dire che non ha fatto bene ad aggiungere che non è dovuto a lei, perché quando qualcuno si deve presentare in Parlamento, che sia un cittadino o un'impresa, ma soprattutto il Governo, deve venire puntuale; e, se non è puntuale, per definizione, è colpa del Governo

## Intervento di "GHIRRA Francesca" - "AVS"

(AVS). Grazie, Presidente. Onorevoli colleghe e colleghi, signora Sottosegretaria, come ho già avuto modo di dire durante l'approvazione della procedura d'urgenza, avete gestito malissimo l'iter di questo provvedimento, a partire dall'esame in Senato; tra gli obiettivi del PNRR, da approvare entro fine anno, varato a giugno dal Consiglio dei ministri, è rimasto per mesi fermo, per arrivare, poi, qui, oggi, immutato, senza tener conto di nessuno dei nostri emendamenti e con il contingentamento dei tempi. Gli obiettivi della legge annuale per il mercato e la concorrenza dovrebbero essere la rimozione degli ostacoli, sia di tipo regolatorio sia di tipo amministrativo, alla libera circolazione delle merci e, quindi, la promozione dello sviluppo della concorrenza nel rispetto della tutela dei consumatori. Ma questo testo non raggiunge in alcun modo queste finalità, intervenendo in maniera estremamente limitata in materia di servizi pubblici locali, mobilità elettrica, trasporto pubblico regionale, aeroporti, sanità e professioni. Avremmo voluto contribuire a migliorarlo con proposte di buonsenso, prive di qualsiasi contenuto provocatorio o intento ostruzionistico, ma non avete voluto ascoltarci. Nell'ambito delle misure per il rafforzamento delle attività di verifica sulla situazione gestionale dei servizi pubblici locali abbiamo proposto l'attribuzione alle autorità di regolazione di settore la competenza a pronunciarsi sul piano delle misure correttive. Dette autorità, infatti, sono deputate a valutare nel concreto i contenuti del piano di indirizzo e delle misure correttive programmate e devono essere messe in condizioni di poter attivamente cooperare con l'Anac e con l'Agcom, secondo un modello collaborativo che le stesse hanno mostrato di saper proficuamente attuare. Ma ovviamente non avete approvato il nostro emendamento. Quanto alle sanzioni in materia di servizi pubblici locali, abbiamo proposto di integrare le previsioni, richiamando espressamente la necessità di creare un collegamento informatico tra il sito Internet dell'ente affidante e la piattaforma unica della trasparenza di Anac, anche come banca dati centralizzata in cui far confluire tutti i dati e le informazioni sull'attività delle pubbliche amministrazioni. Abbiamo, poi, suggerito di introdurre la possibilità, per gli enti che intendano ricorrere all' Quanto all'accesso alle infrastrutture portuali chiedevamo, ancora una volta, che venisse regolata a condizioni eque, ragionevoli e non discriminatorie, tutelando tutti gli utilizzatori delle infrastrutture rispetto alle eventuali conseguenze anticoncorrenziali dei processi di integrazione verticale nonché di concentrazione orizzontale. E, ancora, sulla soglia di traffico di passeggeri, che consente l'applicazione delle procedure semplificate per la determinazione dei diritti aeroportuali, ci preoccupa la norma che amplia la platea di aeroporti minori e regionali che potranno beneficiare di un regime semplificato, passando da un traffico pari o inferiore a 1 milione di passeggeri annui a tutti gli aeroporti con traffico inferiore a 5 milioni di passeggeri annui. Se le semplificazioni introdotte dovessero tradursi in incrementi ingiustificati dei diritti aeroportuali, infatti, i costi ricadrebbero sulle compagnie aeree e, di riflesso, sui viaggiatori che, già oggi, pagano prezzi altissimi. Abbiamo proposto che la semplificazione sia accompagnata da meccanismi di salvaguardia tariffaria che evitino effetti distorsivi ma anche su questo non ci avete voluto ascoltare. Abbiamo, poi, proposto un meccanismo automatico di riconoscimento di un'agevolazione tariffaria o di rimborso del pedaggio autostradale per disagi alla mobilità; e niente. Come anche per le modifiche in materia di protezione dei dati personali, volte a rimodulare i termini per la definizione dei procedimenti innanzi al Garante, con cui abbiamo anche proposto di rafforzare i relativi poteri di indagine. Quanto all'attività di mediazione per rafforzare la leale concorrenza nel settore e garantire la massima trasparenza nei confronti dei cittadini, abbiamo proposto di introdurre l'obbligo della forma scritta nell'attività per la conclusione di affari relativi a immobili e aziende. Abbiamo, poi, proposto di rivedere le modalità e i limiti relativi alle attività di profilazione della clientela, particolarmente rilevanti sotto il profilo della trasparenza dei rapporti economici e del mercato. Sull'obbligo dichiarativo del titolare effettivo delle imprese che partecipano alle procedure per l'affidamento di contratti pubblici di appalto e concessione, l'Anac ha più volte evidenziato la necessità della corretta individuazione del cosiddetto titolare effettivo, che noi abbiamo proposto di sostituire all'amministratore di fatto che non ha una precisa connotazione giuridica. Di fatto, vi siete rifiutati di prendere in considerazione gli emendamenti che erano proposti non dalle opposizioni ma da enti, appunto, come Anac e Agcom, che non avete, davvero, voluto neanche ascoltare. Vi avevamo, poi, proposto di modificare la disciplina del partenariato pubblico-privato e delle concessioni delineata dal codice dei contratti pubblici, con particolare riferimento all'istituto della finanza di progetto, per cui sono emerse rilevanti criticità in merito al diritto di prelazione che determina un effetto anticoncorrenziale. Lo vedete anche voi, lo stiamo applicando da tanti anni ormai ed è un meccanismo che non funziona, che gli enti locali non riescono ad applicare. Neanche sulla sanità avete mostrato alcuna intenzione di ascoltarci. Sappiamo bene che l'accreditamento non è una procedura di affidamento, ma un procedimento autorizzativo e selettivo, regolato da standard normativi e programmatori, il cui scopo non è individuare un contraente mediante una gara, ma riconoscere l'idoneità di un soggetto a operare nel sistema sanitario sulla base di requisiti di qualità e di appropriatezza. Con i nostri emendamenti intendevamo chiarire che i criteri oggettivi di selezione devono valorizzare esclusivamente la qualità delle specifiche prestazioni sanitarie e sociosanitarie da erogare, evitando qualsiasi apertura a valutazioni basate sul prezzo o su altri fattori estranei alla qualità, in quanto la remunerazione dei servizi avviene tramite tariffe predefinite. In tal modo si garantirebbe che la selezione degli erogatori rispetti il principio di appropriatezza, la continuità assistenziale e i livelli essenziali di assistenza. Chiedevamo, poi, attenzione per la specificità dei servizi sociosanitari rivolti a persone fragili o vulnerabili, prevalentemente gestiti da enti del Terzo settore, prevedendo criteri aggiuntivi volti a tutelare i diritti fondamentali riconosciuti dall'ordinamento quali continuità, accessibilità, disponibilità e completezza dei servizi nonché promozione del coinvolgimento attivo e della responsabilizzazione degli utenti. Si tratta di parametri che assicurerebbero qualità, equità ed uniformità all'assistenza, prevedendo che anche l'applicazione dei principi di concorrenza possa alterare la funzione sociale dei servizi sociosanitari o ledere i diritti degli utenti più vulnerabili. Vi avevamo chiesto anche di rafforzare trasparenza e prevenzione di conflitti di interesse, visto che gli accreditamenti degli enti sanitari rappresentano un settore particolarmente sensibile - come abbiamo rilevato anche oggi, chiedendovi informative urgenti su quanto sta accadendo in Lombardia -, connotato da rischi rilevanti di conflitti di interesse. Ma neanche in un ambito delicato come quello sanitario avete voluto mutare le vostre posizioni. Avreste dovuto eliminare i limiti per le vendite promozionali di fine stagione, che ostacolano la competitività del commercio fisico, liberalizzando le promozioni e permettendo al commercio di operare sconti del 20-30 per cento sui prodotti durante la stagione di riferimento, a seconda dell'andamento delle vendite, del clima e, quindi, consentire ai commercianti di competere col commercio Quanto all'attività di vendita della stampa quotidiana e periodica in regime di non esclusività, questa può essere effettuata solo dagli esercizi commerciali aventi superfici di vendita di almeno 700 metri quadri. Non avete voluto tener conto del fatto che gli esercizi di piccola e media dimensione operano prevalentemente nei comuni medio-piccoli e spesso risultano essere uno dei pochi punti di riferimento per la popolazione, soprattutto di quella in età avanzata. Per arginare lo spopolamento e garantire i servizi minimi occorrerebbe prevedere almeno la possibilità di vendita di quotidiani e periodici negli esercizi commerciali di qualunque dimensione, ma neanche questa proposta di buon senso, assolutamente logica, è stata da voi presa in considerazione e avete deciso di mantenere il provvedimento immutato rispetto a come è arrivato dal Governo. Considerato quindi che, oltre a contestare ancora una volta i vostri metodi, il provvedimento è, a nostro avviso, assolutamente incompleto e inadeguato, ribadisco la nostra contrarietà alla legge per il mercato e la concorrenza

## Intervento di "PANDOLFO Alberto" - "PD-IDP"

(PD-IDP). Grazie, Presidente. Colleghe e colleghi, la legge annuale per il mercato e la concorrenza, che stiamo per votare, dovrebbe rappresentare uno strumento fondamentale per la crescita, la competitività e la modernizzazione del Paese. È prevista dall'articolo 47 della legge n. 99 del 2009, è richiesta dalla Commissione europea ed è una delle cosiddette , uno degli impegni imprescindibili del Piano nazionale di ripresa e resilienza. Dovrebbe essere ogni anno l'occasione per rimuovere ostacoli, aprire i mercati, ridurre rendite e aumentare i diritti. Secondo la sua stessa Lo diciamo con chiarezza, ci troviamo davanti a un provvedimento povero, che agisce ai margini dei problemi, senza affrontare i nodi veri dei mercati italiani; un testo che non incide sulle distorsioni, non rimuove le barriere regolatorie, non valorizza, soprattutto, le indicazioni dell'Autorità garante della concorrenza e del mercato. E non apre alla concorrenza in alcuni settori strategici dell'energia, dei servizi pubblici, del digitale, dei trasporti, delle telecomunicazioni e della sanità. Mentre famiglie e imprese subiscono costi elevati e servizi spesso inadeguati, la risposta del Governo è un elenco di adempimenti, di obblighi formali, di micro-interventi scollegati tra loro. È ancora più grave che tutto questo arrivi alla Camera dopo un passaggio parlamentare svuotato di significato. In Senato non si è potuto discutere, l'esame in Commissione non ha apportato modifiche, e poi, nell'altro ramo del Parlamento, è stata posta addirittura la fiducia, l'ennesima, che ha impedito qualsiasi miglioramento. È una scelta politica netta di chiusura, che mortifica di fatto l'attività del Parlamento e rende la legge annuale per la concorrenza una legge intoccabile. Noi, come opposizione, abbiamo presentato delle proposte emendative, mentre la maggioranza si è limitata a respingere ogni possibile miglioramento dopo 6 mesi in cui c'era la possibilità di un esame vero e proprio. Non è stata modificata neanche una virgola rispetto al testo licenziato lo scorso luglio dal Consiglio dei ministri. Entrando nel merito, le criticità sono evidenti, innanzitutto sui servizi pubblici locali. La legge non rafforza la qualità dei servizi, né la capacità degli enti di programmare, ma scarica gli ulteriori oneri burocratici e introduce dei criteri rigidi che non tengono conto delle specificità territoriali. Le nostre proposte per rendere più trasparenti le relazioni, migliorare i criteri di valutazione, ampliare il periodo di analisi delle perdite ed evitare le sovrapposizioni di competenze sono state tutte respinte senza alcuna motivazione. Poi, sul fronte delle infrastrutture di ricarica elettrica, il Governo si è limitato a una norma minimale, senza affrontare la disomogeneità territoriale, l'assenza di servizi informativi e il reale deficit concorrenziale che oggi riguarda molti comuni italiani. Anche qui gli emendamenti del PD, come quelli volti a garantire ai comuni strumenti adeguati di monitoraggio, non sono stati considerati. Sul trasporto pubblico regionale e sul trasporto aereo la situazione è ancora più deludente. In Sicilia e nelle isole, ma in tutte quelle zone che per orografia o Lo stesso vale per altri settori strategici, come le telecomunicazioni, i Vorrei richiamare con forza i dati recenti che dimostrano quanto la legge che stiamo discutendo sia lontana dalla realtà. Secondo la relazione 2024 di ARERA, nel mercato dell'energia il grado di concentrazione resta molto elevato. Pensate che le prime tre società coprono circa il 39,3 per cento delle vendite del mercato libero dell'elettricità e le prime cinque superano addirittura il 51 per cento. Questo significa che la competizione effettiva è limitata e le condizioni attuali favoriscono i cosiddetti operatori dominanti. Nel 2024 i consumatori che hanno attivato il servizio di conciliazione, tramite lo Sportello per il consumatore Energia e Ambiente di ARERA, sono stati oltre 34.000, con un contenzioso che ha superato i 21 milioni di euro di compensazioni riconosciute. Sono numeri assai rilevanti, che evidenziano come il mercato libero non sempre tuteli gli utenti finali e che l'alternativa al mercato tutelato comporti costi, disagi e rischi naturalmente per le famiglie e per le imprese. Allo stesso modo, l'Istat ha rilevato, ancora pochi mesi fa, che l'indice nazionale dei prezzi al consumo segna un'inflazione annua del più 2 per cento, con una crescita significativa delle componenti relative alle abitazioni, all'acqua, al gas, all'elettricità e agli altri combustibili. In questo contesto, la liberalizzazione senza un'adeguata regolazione non tutela né la concorrenza reale, né i diritti dei cittadini. E poi ancora, il rapporto 2024 dell'AGCM conferma come l'autorità abbia mantenuto un'attenzione alta sulle pratiche aggressive e potenzialmente anticoncorrenziali nei mercati regolati e liberalizzati. Eppure la legge annuale che stiamo per votare non rafforza l'azione che l'AGCM potrebbe mettere in campo, non prevede nuovi strumenti di trasparenza obbligatoria, né meccanismi di monitoraggio per mercati strategici come energia, acqua, rifiuti e trasporti. Il risultato finale, dunque, è evidente: una concentrazione persistente, un contenzioso elevato, una vulnerabilità dei consumatori, dinamiche inflattive sui costi dei servizi essenziali. Ecco, la legge di quest'anno, con la scusa del rispetto delle scadenze del PNRR, offre agli operatori dominanti un mercato semplificato, poco trasparente, quasi regolamentato dal silenzio, dove la concorrenza resta più un'idea che una realtà concreta. Ancora una volta dunque, per il terzo anno consecutivo, il Governo non riesce a cogliere l'occasione di usare questa legge come una leva di modernizzazione dell'economia per stimolare la competizione e, naturalmente, tutelare prioritariamente i cittadini. Siamo di fronte a un provvedimento povero, privo di contenuti riformatori, incapace di incidere sugli ostacoli regolatori e amministrativi che frenano la concorrenza nel nostro Paese. Non solo, ignora le raccomandazioni europee, le segnalazioni dell'AGCM e gli impegni del PNRR e, dunque, trascura anche le esigenze concrete delle famiglie e delle imprese. La verità è che il Governo Meloni ha paura di decidere, non vuole scegliere, non vuole aprire, non vuole modernizzare, preferisce la rendita alla competizione, l'attesa al cambiamento, la propaganda alle riforme. Ecco perché questa legge non spinge l'Italia in avanti, non scioglie i nodi che bloccano la crescita, non risponde alle sfide di questo tempo. E il nostro giudizio non può che essere severo. La concorrenza non è una parola astratta, ma è un diritto dei cittadini, è uno strumento di giustizia sociale, economica, è un fattore di crescita e di innovazione positiva che potrebbe essere innovazione positiva per il nostro Paese. Insomma le proposte che abbiamo avanzato hanno un tratto comune, semplice, ma essenziale: considerare la concorrenza come un impegno concreto di sviluppo, una promessa di libertà e di progresso. Per tutte queste ragioni, Presidente, il nostro voto è contrario. Contrario perché continueremo a proporre riforme diverse, a difendere i consumatori. Ma questa legge non è la legge che l'Italia merita, non è la legge che le famiglie si aspettano, non è la legge che le imprese chiedono e non è la legge che servirebbe per attuare il PNRR e per competere in Europa per un Paese come il nostro

## Intervento di "SQUERI Luca" - "FI-PPE"

(FI-PPE). Grazie, Presidente. Il gruppo di Forza Italia voterà favorevolmente al disegno di legge sulla concorrenza per l'anno 2025, il cui obiettivo è quello di rimuovere gli ostacoli regolatori di carattere normativo o amministrativo e di promuovere lo sviluppo della concorrenza e di garantire la tutela dei consumatori. Ai sensi della legge n. 99 del 2009, il disegno di legge deve essere presentato ogni anno, su proposta del Ministro delle Imprese e del Nel PNRR, infatti, si prevede che la sua cadenza annuale vada assicurata essendo essenziale per rivedere in via continuativa lo stato della legislazione, al fine di verificare se permangono vincoli normativi al gioco competitivo e all'efficiente funzionamento dei mercati, tenendo conto del quadro socioeconomico. Il PNRR considera la tutela e la promozione della concorrenza come fattori essenziali per favorire l'efficienza e la crescita economica e per una maggiore giustizia sociale. In ogni caso, le proposte che annualmente formula l'AGCM sono sottoposte al vaglio del decisore politico, che è tenuto a motivare il mancato inserimento delle stesse nel disegno di legge sulla concorrenza. Com'è noto, il centrodestra, a fronte di un'applicazione del principio della concorrenza “senza se e senza ma”, ha sempre tenuto ben presente la necessità di tutelare le piccole e medie imprese dalle distorsioni del mercato create dalle posizioni dominanti. Questo nostro atteggiamento di maggior tutela è confortato peraltro da documenti europei, quali lo È vero che lo È un paradosso che quanto più si parla di tutela della concorrenza, tanto più si vanno imponendo sul mercato attori anche sovranazionali la cui forza è spropositata. È compito della politica - compito nostro -, anche all'interno dei singoli Stati, contemperare l'esigenza di tutela dei tanti e piccoli, in un regime, per quanto possibile, concorrenziale. Ed è in questo quadro che vanno considerate le battaglie che noi del centrodestra abbiamo fatto sui balneari ed è in questo quadro che vanno considerate le misure a tutela del commercio al dettaglio fatte inserire da Forza Italia nella legge della concorrenza per il 2022, rispetto alle quali l'attenzione che ci muove fa riferimento proprio alla necessità dei piccoli di essere tutelati dai grandi gruppi di commercio e alla necessità di tutelare le caratteristiche commerciali dei nostri centri storici. Quest'anno il disegno di legge Concorrenza è stato presentato in ritardo rispetto ai 60 giorni previsti dalla presentazione della relazione dell'Autorità e questo ha comportato a cascata una serie di ritardi che hanno comportato l'esigenza di evitare la concomitanza della discussione al Senato con la sessione di bilancio. Il testo originario del provvedimento si componeva di nove articoli, a seguito della posizione della questione di fiducia sull'approvazione dell'emendamento interamente sostitutivo degli articoli del disegno di legge, votata lo scorso ottobre. Le medesime previsioni sono state inserite in un unico articolo composto di 24 commi, identico al testo originariamente presentato dal Governo. Anche in questo disegno di legge sono presenti norme importanti, quali la vigilanza e i controlli degli enti locali sull'andamento della gestione dei servizi pubblici locali, gli obblighi ricognitori per gli affidamenti dei servizi di trasporto pubblico regionale, sia ferroviario che su gomma, la disciplina sanzionatoria relativa alla messa a disposizione sul mercato e all'uso dei biocidi, la modifica alla definizione dei presidi medico-chirurgici, che vengono adeguati alle attuali esigenze di mercato; e infine le norme di chiarimento delle procedure per gli accreditamenti delle strutture sanitarie o sociosanitarie pubbliche o private, rilasciati dalle regioni, rispetto alle quali è in corso un processo di revisione che dovrà essere concordato con la Conferenza permanente, successivamente agli esiti dell'attività del tavolo allestito allo scopo, e comunque in ogni caso il 31 dicembre del 2026. Certamente si sarebbe potuto fare di meglio, ma l'esigenza di realizzare tutti gli obiettivi necessari per ottenere la rata di fine anno del PNRR giustifica la procedura utilizzata. Il prossimo anno la legge sulla concorrenza partirà dalla Camera e sono certo che avremo modo di esaminare con la necessaria attenzione tutte le proposte, anche delle opposizioni, che non si è potuto approvare. Concludo ribadendo il voto favorevole di Forza Italia-Berlusconi Presidente-PPE

## Intervento di "STEGER Dieter" - "MISTO-MIN.LING."

(MISTO-MIN.LING.). Grazie, Presidente. Colleghe e colleghi, guardo alla legge annuale per il mercato e la concorrenza 2025 non solo come a un adempimento tecnico del PNRR ma come a un tassello di politica economica e istituzionale che tocca il cuore del nostro modello di convivenza: l'economia sociale di mercato dentro l'Unione europea e nel rispetto delle autonomie territoriali, a tutela dei cittadini, dei consumatori e delle comunità più fragili. Questa legge, frutto anche delle indicazioni europee e delle segnalazioni dell'Autorità garante della concorrenza e del mercato, interviene su alcuni settori chiave: servizi pubblici locali, trasporto regionale e aereo, infrastrutture di ricarica elettrica, sanità, trasferimento tecnologico e professioni regolamentate. Non posso che sottolineare l'allineamento di questo provvedimento con gli obiettivi del PNRR, che prevede espressamente l'adozione, entro il 2025, di una legge annuale sulla concorrenza, con misure in questi ambiti. La concorrenza non è un feticcio ideologico, è uno strumento: uno strumento per offrire servizi migliori, più trasparenti, a prezzi più equi a famiglie e imprese, soprattutto in un contesto di transizione ecologica e digitale che richiede investimenti, innovazione e certezza delle regole. Il rafforzamento dei poteri di verifica sulla gestione dei servizi pubblici locali e l'introduzione di misure correttive e sanzioni in caso di inadempienza vanno in questa direzione: non liberalizzazioni cieche, ma più responsabilità, più trasparenza, più Le disposizioni sulle stazioni di ricarica elettrica lungo la rete viaria e nelle aree urbane sono un altro tassello importante. La decarbonizzazione non si fa a colpi di annunci, ma assicurando che i cittadini trovino davvero infrastrutture funzionanti, capillari, con regole chiare per gli operatori. Voglio dirlo, però, con chiarezza: ogni volta che si legifera in materie come i servizi pubblici locali, il trasporto regionale, la sanità, si entra in territori nei quali le regioni e le province autonome, in particolare le autonomie speciali, hanno competenze legislative e amministrative proprie che devono essere custodite con grande attenzione e non solo sulla carta. Il testo che ci viene dal Senato compie uno sforzo di coordinamento con il PNRR e con i pareri delle regioni. La Conferenza delle regioni si è espressa con propri documenti, segnalando esigenze territoriali e di attuazione, ma il vero banco di prova sarà l'implementazione nei decreti attuativi, nelle linee guida, nei rapporti fra Stato, regioni e province autonome in Conferenza Stato-regioni e in sede d'intesa. Concorrenza quindi sì, ma non omologazione; apertura dei mercati sì, ma nel rispetto degli statuti speciali e delle competenze riconosciute dalla Costituzione. Da presidente di un partito di minoranza linguistica sento il dovere di aggiungere un altro livello, quello delle comunità piccole, di montagna, di confine, spesso di minoranza linguistica. Per un grande centro urbano, una gara per il trasporto pubblico regionale può essere solo una questione di efficienza e di costi; per un territorio alpino, per una valle periferica, è questione di diritto alla mobilità, di possibilità stessa di restare a vivere, studiare e lavorare in quel territorio. Quando si introducono misure di promozione della concorrenza nel trasporto regionale, come fa il disegno di legge, bisogna dunque garantire che le gare contengano obblighi stringenti sul servizio nelle zone meno redditizie, non solo sulle tratte ricche, che siano rispettati gli obblighi di bilinguismo, dove previsti dagli statuti e dalle leggi di attuazione, e che non vi sia Concorrenza non significa desertificazione dei servizi nelle aree fragili né abbassamento dei diritti di chi lavora. Lo stesso discorso vale per la sanità. I commi dedicati alla tutela dei consumatori, alla trasparenza e alla revisione dei criteri di accreditamento e convenzionamento possono essere uno strumento potente per garantire qualità e correttezza anche nel rapporto tra pubblico e privato accreditato, ma devono tener conto della realtà delle zone periferiche, dove magari c'è un solo erogatore e la concorrenza in senso stretto non esiste. Infine, leggo questa legge alla luce del modello di economia sociale di mercato: la persona prima del mercato, la concorrenza come strumento e non come un fine, la promozione delle piccole e medie imprese e delle cooperative delle realtà produttive radicate sul territorio. In questa chiave sono particolarmente apprezzabili le disposizioni sul trasferimento tecnologico e sull'innovazione, che possono aiutare università, istituti di ricerca e imprese a dialogare meglio e a trasformare la ricerca in crescita e in lavoro qualificato; le norme sulle società tra professionisti, che vanno rese uno strumento di modernizzazione delle professioni e non di concentrazione oligopolistica a scapito dei giovani professionisti e dei territori periferici. Serve coerenza. Se vogliamo davvero investire sui giovani, sulle famiglie e sulle imprese dei territori, dobbiamo accompagnare queste norme con politiche fiscali e di semplificazione che rendano possibile alle piccole realtà competere, non solo ai grandi operatori. Il giudizio complessivo sul testo non è negativo. Avremmo però voluto più coraggio in alcuni settori, ancora poco toccati, che le stesse organizzazioni datoriali segnalano da tempo - penso ad alcuni segmenti dei servizi postali, dell'energia e dei trasporti -, che sono rinviati alla futura legge di concorrenza per il 2026, annunciata nei documenti programmatici del Governo. Nutriamo la preoccupazione che gli obblighi di ricognizione e monitoraggio e i piani correttivi possano trasformarsi in un ulteriore carico burocratico sui piccoli comuni, se non saranno accompagnati da strumenti di supporto tecnico, digitalizzazione, modelli standardizzati e assistenza. Chiediamo con forza che nei decreti attuativi e negli atti di regolazione secondaria vengano coinvolte, in modo strutturato, le regioni e le province autonome, dove esistono le rappresentanze delle minoranze, affinché le specificità territoriali e linguistiche non siano dettaglio, ma parte integrante della progettazione del mercato. Colleghe e colleghi, questa legge annuale sulla concorrenza per il 2025 è un passo avanti nel percorso europeo e nazionale verso mercati più aperti, servizi pubblici più efficienti, regole più trasparenti. Non è la risposta a tutti i problemi, ma consolida una direzione: quella di un'Italia che rispetta gli impegni presi in Europa, che rafforza la concorrenza senza rinnegare il ruolo del pubblico, che tiene insieme efficienza e coesione, mercato e solidarietà, innovazione e tutela delle comunità locali. Bisogna vigilare perché questa direzione non si traduca in centralismo, perché nessuna riforma del mercato cancelli i diritti delle minoranze e dei territori di montagna e perché la persona, la famiglia e l'impresa radicata sul territorio restino al centro. Per tutte queste ragioni annuncio il voto di astensione della componente poltica delle Minoranze Linguistiche sulla legge annuale sulla concorrenza per il 2025

