---
tipo: INTERVENTI
seduta_id: 598
date: 21/01/2026
title: Seguito della discussione ed approvazione
page_references:
  - https://documenti.camera.it/apps/commonServices/getDocumento.ashx?idLegislatura=19&sezione=assemblea&tipoDoc=stenografico&nomefile=stenografico&idSeduta=0598&ancora=sed0598.stenografico.tit00100
  - https://documenti.camera.it/apps/commonServices/getDocumento.ashx?idLegislatura=19&sezione=assemblea&tipoDoc=stenografico&nomefile=stenografico&idSeduta=0598&ancora=sed0598.stenografico.tit00150
---

# Dichiarazioni di voto finale - A.C. 2521

## Intervento di "BARBAGALLO Anthony Emanuele" - "PD-IDP"

(PD-IDP). Grazie, signora Presidente. Signor Ministro, onorevoli colleghi, in questo momento le priorità del Paese sono ben altre rispetto a una normativa molto tecnica, con cui si disciplina la sicurezza delle attività subacquee, che ha impegnato l'Aula in queste giornate. Ribadiamo quanto diciamo dall'inizio della trattazione del testo in Commissione: bastava un decreto del Presidente del Consiglio dei ministri per dettagliare questioni di natura prettamente tecnica. L'unico vero scopo della legge, in fondo, è quello di nominare un nuovo direttore generale a peso d'oro e procedere a nuove assunzioni discrezionali, senza neanche un minimo di evidenza pubblica. Signor Ministro, più volte abbiamo chiesto in Aula, con diversi emendamenti, di garantire, sia per le assunzioni a tempo determinato che a quello indeterminato, di procedere con sistemi di evidenza pubblica, bandi e procedure di trasparenza, ma la maggioranza ha sempre risposto di no. Ci preoccupa questo metodo perché in vista vediamo l'ennesimo “nominificio” targato Meloni. Peraltro, questo accade nel tempo in cui la finanza locale è ridotta all'osso, il debito pubblico aumenta, e quello di oggi è anche un pessimo segnale che diamo agli amministratori pubblici e ai sindaci che faticano ogni giorno per far quadrare i conti pubblici e i conti del proprio municipio. Una scelta che stride anche con i precetti costituzionali relativi all'efficienza e al buon andamento della pubblica amministrazione. Insomma, una previsione assolutamente arbitraria e mossa soltanto dalla spinta irrefrenabile del Governo di alimentare poltronifici. Sul punto si rivelano particolarmente deboli le argomentazioni della maggioranza, francamente lontane dal livello che abbiamo provato a tenere sia in Commissione che in Aula in questi anni, che hanno equiparato la nomina del nuovo direttore con il presidente della Fondazione per le attività subacquee. La Fondazione, infatti, è una fondazione privata, che non grava sull'erario e non è prevista nessuna indennità con fondi pubblici, mentre nel vostro caso prevedete di nominare un nuovo Insomma, il testo si occupa molto della nomina e delle mani libere che deve avere il Governo per assumere nuove unità di personale e per la nomina del direttore generale, ma non si occupa di come garantire il funzionamento di questa struttura, di come questa Agenzia funzionerà e come garantirà una migliore direzione per il Paese. Ostentiamo in questa sede anche tutte le nostre preoccupazioni su come l'Agenzia verrà messa nella condizione di funzionare, di coordinarsi e di essere riconosciuta per competenza ed autorevolezza. C'è poi un tema che ci sta a cuore, ossia quello della sicurezza dei lavoratori e delle persone che lavorano sott'acqua, in ambienti ostili, con rischi reali e quotidiani, operatori subacquei e iperbarici, medici subacquei con titoli conseguiti all'estero e in Paesi lontani. Non parliamo solo della tutela delle lavoratrici e dei lavoratori che operano in condizioni estreme, ma parliamo, al tempo stesso, della protezione delle nostre infrastrutture strategiche e della sicurezza strategica, ambientale e digitale del Paese. A tal riguardo, tutte le proposte del Partito Democratico sono state bocciate. Erano proposte di buonsenso per garantire al massimo la sicurezza di persone e di infrastrutture, che certo non può essere limitata a una valutazione formale o esclusivamente sanitaria, con criteri chiari sull'idoneità operativa, sulla formazione continua, sulle competenze professionali e sulle procedure di emergenza. Così facendo, si è rivelata inconcludente la scelta dell'iniziativa di legge governativa, visto che non c'è stato alcun vero coinvolgimento delle opposizioni e del ruolo del Parlamento. È stato bocciato persino il nostro ordine del giorno che impegnava il Governo a coinvolgere le regioni in materia di formazione professionale. In Aula ieri c'era la Sottosegretaria Siracusano, che ha respinto l'ordine del giorno, ha dichiarato il parere contrario all'ordine del giorno e poi l'Aula lo ha respinto, argomentando con gli articoli 21 e 25 del testo. A nostro giudizio, resta un'argomentazione non pertinente. Signor Ministro, noi abbiamo posto un altro tema, che è di tutta evidenza: in materia di formazione professionale ci sono regioni, come la Sicilia, che hanno competenza esclusiva. Quindi, in assenza di un recepimento espresso sulla formazione di alcune figure professionali, si creerà un pasticcio grande quanto una casa. Quindi noi, da questo punto di vista, facciamo voti affinché il Governo quanto prima le coinvolga. Vi è poi una questione politica più ampia e relativa alla dimensione internazionale del dominio subacqueo. Le attività di cui stiamo parlando non si fermano certo ai confini nazionali. Insomma, in mare non ci sono i muri, lo abbiamo detto anche durante il dibattito d'Aula. Le infrastrutture che attraversano i fondali sono transnazionali per definizione. Serve un'azione forte e puntuale per ottenere quegli interventi a livello internazionale che possano garantire una maggiore sicurezza europea e una maggiore sicurezza del Mediterraneo. Urge una riflessione su standard comuni, su condivisione delle informazioni, su una protezione coordinata delle infrastrutture critiche sottomarine. In tema di infrastrutture ancora abbiamo chiesto con forza di evitare il rischio di sovrapposizioni e di rallentamenti operativi e procedurali, ma anche queste richieste sono rimaste senza risposta. Quando si interviene su un'attività che riguarda gasdotti, cavi sottomarini, rilievi geosismici, manutenzione di infrastrutture critiche, emergenze ambientali e ricerca scientifica, la sicurezza non la si può costruire con una sola struttura, ma si costruisce con l'autorevolezza che nasce dall'integrazione e dalle competenze di tutte le strutture, di tutte le agenzie e di tutti gli uffici che sono chiamati a intervenire. In conclusione, signora Presidente e signor Ministro, a nostro giudizio questo testo rappresenta l'ennesima occasione persa di questa legislatura. Noi auspicavamo un maggiore confronto e un maggiore coinvolgimento delle forze parlamentari. Per le ragioni esposte, ma anche con l'auspicio che la legislazione tecnica possa trovare in sede di applicazione anche coinvolgimenti ampi non solo delle parti sociali, ma anche delle categorie produttive, annuncio il voto di astensione del Partito Democratico

## Intervento di "BOSCAINI Maria Paola" - "FI-PPE"

(FI-PPE). Grazie, Presidente. Signor Ministro, onorevoli colleghi e colleghe, oggi ci troviamo di fronte a un provvedimento, il disegno di legge di iniziativa governativa già approvato dal Senato e ora all'esame di quest'Assemblea, che contiene disposizioni in materia di sicurezza delle attività subacquee. Questo provvedimento rappresenta un passo significativo nella regolazione di un settore di crescente importanza strategica, economica e scientifica, quello delle attività subacquee professionali, che vanno dalle operazioni su infrastrutture sottomarine, alla ricerca tecnologica e alla tutela dell'ambiente marino. La dimensione subacquea ha assunto negli ultimi anni un ruolo fondamentale per il nostro Paese. Le attività svolte sotto il livello del mare non sono più marginali, riguardano infatti infrastrutture critiche, come dorsali di comunicazione, infrastrutture energetiche Tuttavia, fino ad oggi, questa dimensione operativa non era disciplinata in modo organico ed uniforme nel nostro ordinamento. Questo disegno di legge intende proprio colmare questo vuoto, introducendo una disciplina coerente e completa, che garantisca la sicurezza delle attività subacquee e la protezione delle persone e delle infrastrutture coinvolte. Il testo definisce, innanzitutto, l'ambito di applicazione delle norme. Si tratta di tutte le attività che si svolgono nella dimensione subacquea, intesa come lo spazio sotto il livello medio del mare in aree soggette alla sovranità giurisdizionale nazionale, incluse la zona economica esclusiva e la piattaforma continentale, e per alcune infrastrutture di interesse nazionale anche in alto mare. Questo disegno di legge fornisce finalmente definizioni precise su chi sono gli operatori tecnici e subacquei, chi sono le imprese subacquee e le attività iperbariche, ponendo così le basi per un regime normativo chiaro e uniforme che si applichi a tutte le figure professionali e operative coinvolte. Gli obiettivi che il provvedimento si propone riguardano, prima di tutto, la tutela della vita e della sicurezza degli operatori subacquei professionali, definendone i requisiti formativi, gli standard tecnici e i protocolli operativi in linea con le migliori pratiche nazionali e internazionali. Ancora, riguarda la protezione delle infrastrutture critiche, come gli impianti energetici Il testo esclude, in modo specifico, dal suo campo di applicazione le attività militari, quelle di polizia giudiziaria o di pubblica sicurezza e le attività turistico-ricreative o sportive e si concentra, quindi, proprio sulle operazioni professionali ad alto rischio e a rilevanza strategica. Un elemento centrale del provvedimento è la creazione di un sistema organico di regolazione che non si limita a fissare singole norme ma che promuove percorsi formativi certificati per gli operatori subacquei professionali con riferimento a standard riconosciuti, compresi registri e albi professionali, affinché favoriscano così trasparenza e riconoscibilità delle competenze, oltre all'adozione di tecnologie avanzate di tutela e sorveglianza delle operazioni subacquee. Con questa disciplina si risponde, così, non solo all'esigenza di sicurezza, ma anche alla necessità di valorizzare il capitale umano ed economico italiano del settore, promuovendo occupazione qualificata e competenze a livello internazionale. Durante l'esame in Commissione si è svolto un ciclo di audizioni con rappresentanti del mondo industriale e scientifico, inclusi operatori di settore e associazioni di categorie, proprio per confrontarsi con le esigenze reali di chi quotidianamente opera in mare e recepire, quindi, le loro richieste. I vari pareri espressi nel corso dell'iter hanno confermato l'utilità di questo provvedimento e l'assenza di conflitti con altri ordinamenti giuridici o principi costituzionali. Onorevoli colleghi e colleghe, sostenere questo provvedimento non significa solo approvare una norma tecnica, significa investire nella sicurezza delle persone, tutelare infrastrutture strategiche per il Paese e promuovere una disciplina giuridica innovativa e coerente. Significa anche rispondere a una necessità concreta in un settore che finora è stato regolato in modo frammentario, a volte anche assente, e che oggi vi chiede norme chiare per garantire che operazioni complesse in ambiente subacqueo siano sempre condotte nel rispetto della sicurezza, delle competenze e dell'ambiente. Per tutte queste ragioni Forza Italia ritiene che questo provvedimento fornisca una proposta saggia, bilanciata e lungimirante, capace di dare finalmente un quadro normativo organico alla materia della sicurezza subacquea. Per questi motivi annuncio il voto favorevole di Forza Italia sul provvedimento, invitando, anche se chi mi ha preceduto non mi è sembrato di questo avviso, tutte le forze politiche a ripensare e a fare lo stesso

## Intervento di "DEIDDA Salvatore" - "FDI"

. Grazie, Presidente. Volevo semplicemente ringraziare i colleghi della Commissione trasporti, sia l'opposizione, perché, pur nelle differenze, ha mantenuto sempre un comportamento costruttivo e bisogna riconoscerlo, sia nelle audizioni, nelle visite, sia la maggioranza, ma soprattutto anche il signor Ministro, il centro studi e anche i collaboratori della Commissione, e soprattutto, anche a nome del gruppo di Fratelli d'Italia, tanti auguri di buon compleanno, e quindi tante felicitazioni

## Intervento di "DEL BARBA Mauro" - "IV-C-RE"

(IV-C-RE). Grazie, Presidente. Onorevoli colleghi, in questo provvedimento abbiamo notato un po' di confusione, anche nel dibattito in Aula, sugli emendamenti e sugli ordini del giorno. Lo abbiamo sottolineato più volte e l'unica certezza che rimane sul tavolo è che, con questo provvedimento, create una nuova Agenzia. Una nuova Agenzia che, sostenete, dovrebbe coordinare le funzioni che, in gran parte, se non totalmente, sono già esistenti, distribuite sul territorio, assegnate a più istituzioni o enti. L'unica certezza, in mezzo a questa confusione, è che pagheremo un nuovo direttore generale, che andrà puntualmente nominato a cura della Presidenza del Consiglio e che spenderemo, ogni anno, oltre 6 milioni di euro per mantenere, a regime, il funzionamento di questa Agenzia che avrebbe, a vostro dire, il semplice compito di coordinamento. Ecco, questa è la situazione sulla quale abbiamo cercato di intervenire. Perché abbiamo cercato di intervenire? Perché noi condividiamo la necessità di rafforzare, seriamente, il lavoro territoriale sul controllo delle attività subacquee; la condividiamo perché, soprattutto di questi tempi, le attività subacquee specialmente quelle legate ai cavi sottomarini, alla sicurezza, è evidente che stanno diventando sempre più delicate. Voi affermate, però, di non sottrarre nulla alle tante istituzioni coinvolte e ne create una in più. Ora, il timore che abbiamo è che aumentiate la confusione burocratica, che è già forte in questo momento. Già oggi, su questi temi, intervengono la Marina militare, Capitanerie di porto, Guardia di finanza, Arma dei carabinieri, Polizia di Stato, Vigili del fuoco, Protezione civile, aggiungiamo un'Agenzia ed è chiaro che il dubbio che tutto questo possa complicare ulteriormente va, in qualche modo, dipanato; e ci aspettiamo che questo sia o debba essere il luogo per svolgere questo compito. Questo timore, che noi abbiamo, però, è aggravato dal fatto che nessun emendamento è stato approvato. Ora, o avete disegnato la perfezione oppure il fatto che si rifiutino tutti gli emendamenti di chi, in questa sede, rappresenta, anche in maniera un po' più attenta del Governo stesso, i territori di provenienza, ci lascia quantomeno il dubbio che stavo esprimendo, Ministro. Ci troviamo, quindi, davanti all'ennesimo provvedimento che è basato su un ordine di scuderia, che è utile solo a foraggiare, ancora una volta, le nomenclature romane con nuovi uffici dirigenziali alle dirette competenze di Palazzo Chigi. C'era, probabilmente, bisogno, gliel'ho già detto, di una normativa che cercasse di fare ordine rispetto a un argomento come quello del mare e delle attività subacquee che coinvolge molte autorità, spesso non così coordinate tra loro; il provvedimento tocca temi strategici come la protezione delle infrastrutture subacquee, d'interesse nazionale, la sicurezza della navigazione e regolamentazione degli operatori professionali. Vede, Ministro, per suo tramite, Presidente, noi non abbiamo alcuna pregiudiziale contraria verso l'accentramento di funzioni quando queste sono necessarie e quando questo accentramento è ben fatto e ben ponderato, ma se questo è il vostro metodo, cioè se anche voi condividete il fatto che funzioni che sono distribuite possano essere accentrate, allora una domanda, però, ve la vogliamo fare: ma cosa aspettate a ripristinare la cabina di regia “Italia sicura”, per fare un esempio? Un caso in cui - e parliamo di dissesto del territorio - abbiamo competenze distribuite, bisogni conclamati, fondi bloccati, procedure farraginose, un'esperienza passata positiva e funzionante, la cabina di regia Italia Sicura, istituita dal Governo Renzi. In questo caso, dove i dubbi che ho espresso non possono esserci per ovvia evidenza e per esperienza passata, voi nicchiate. In un caso dove questi dubbi, invece, sono legittimi, nel Parlamento non li sciogliete, non approvate nessun emendamento, non chiarite come questo coordinamento debba essere alla fine operato e tirate dritti per la vostra strada. Allora, capisce che le nostre perplessità, che puntano il dito sul fatto che voi andate a creare una struttura per la struttura, una struttura per i dirigenti, una struttura per distribuire, ancora una volta, prebende per puntellare questo Governo, non sono per niente state spazzate via dal dibattito parlamentare. Delle due l'una: o l'Agenzia fa un semplice coordinamento, come continuate a ribadire, e allora qui i dubbi - ho cercato di spiegarlo in tutti i modi - a noi permangono sugli esiti sperati e sui costi connessi a questo semplice coordinamento; oppure l'Agenzia assume un ruolo effettivamente strategico, pari alla strategicità dei fondali marini, e allora non capiamo, proprio non capiamo, la bocciatura totale e completa anche di tutti quegli emendamenti che hanno cercato di rendere più rotondo, più chiaro e più completo il perimetro di azione di quest'Agenzia. In questa situazione, né carne né pesce, a questo punto non ci resta che sottolineare come le uniche certezze che ci lasciate sono i costi e i posti, costi e posti come al solito. Inoltre, la clausola di salvaguardia, che tutela le competenze della Marina e della Protezione civile, dimentica colpevolmente le soprintendenze e qui si apre tutto il tema di come avreste potuto affrontare meglio le tutele ambientali, perché in un'ottica di accentramento o coordinamento non si possono dimenticare aspetti così significativi, ma su questo ho scritto veramente tanto e vado verso la conclusione. Ministro, riteniamo che questo disegno di legge per questi motivi sia insufficiente. Abbiamo cercato di introdurre emendamenti per ridare potere alle autorità che già operano sul campo senza inventare nulla di nuovo, ma sono stati tutti respinti. Tuttavia, le ho detto in premessa che condividiamo la strategicità del settore e la necessità di un intervento. Avremmo voluto che a questa strategicità fossero seguite le azioni, che ho cercato di riassumerle. Per questo motivo, il nostro voto sarà di astensione, perché riconosciamo la necessità di un coordinamento, ma riteniamo che il mezzo e le modalità scelte siano troppo ambigui e, di conseguenza, sbagliati, se non utilizzati per altri fini. Ci auguriamo che questa volontà di fare cambiamenti per semplificare venga in futuro adottata dal Governo con una maggiore attenzione a quelle che sono le osservazioni che il Parlamento pone e che - ripeto - sono qualificate a poter rappresentare la complessità di queste decisioni e il coinvolgimento di tutti quegli organi periferici che le ho già ricordato. Per questo motivo, allora, le confermo il voto di astensione del nostro gruppo Italia Viva

## Intervento di "FRIJIA Maria Grazia" - "FDI"

(FDI). Grazie, signora Presidente. Onorevoli colleghe e onorevoli colleghi, partirei da alcune considerazioni rispetto anche agli interventi che ho ascoltato in Aula. Ebbene, io credo che non esista progresso senza un primo passo, e per fare il primo passo, Ministro, ci vuole coraggio. Lei e questo Governo lo avete dimostrato, ancora una volta, con questo provvedimento, tanto atteso dal settore professionale. Qualcuno prima di me ha affermato che, ancora una volta, l'Italia è in ritardo. Ecco, con questo provvedimento cerchiamo, con il Governo Meloni, di recuperare il tempo perduto dalla sinistra. Consentitemi di fare una breve considerazione personale. Sono particolarmente lieta e orgogliosa di svolgere e avere svolto il ruolo di relatrice di questo provvedimento, perché non solo stiamo parlando di un provvedimento storico e di un provvedimento innovativo, ma perché questo provvedimento riguarda da vicino e tocca da vicino anche la mia città, La Spezia. La Spezia, per storia e vocazione, è stata individuata dal Governo Meloni come sede del Polo nazionale della dimensione subacquea, un elemento, un tassello strategico per il lavoro che dobbiamo mettere in campo sulla dimensione subacquea. Con questo disegno di legge affermiamo un principio chiaro: il dominio subacqueo è strategico quanto lo spazio, quanto il futuro della nostra Nazione, e lo Stato deve governarlo pienamente. Le frontiere del futuro non si misurano solo nello spazio e nel digitale, ma anche nelle profondità del mare. Oggi votiamo un provvedimento storico e, come dicevo, per la prima volta, con il Governo Meloni, in Italia, si interviene in modo organico sul settore delle attività subacquee professionali, colmando un vuoto normativo che per anni ha inciso sulla sicurezza e sullo sviluppo del nostro Paese in maniera negativa. Qui non parliamo di un settore di nicchia, parliamo di sicurezza nazionale, di infrastrutture critiche, di innovazione industriale, lo hanno detto i colleghi che sono intervenuti prima di me. Non mi soffermo sui dati legati alla vocazione marittima della nostra Nazione, lo dicevano prima i miei colleghi: 8.000 chilometri di coste, il 95 per cento del traffico globale dei dati che viaggia su cavi sottomarini, quanto incide sul futuro della nostra Nazione la protezione delle infrastrutture strategiche, sulla competitività nazionale, il ruolo dell'Italia nel Mediterraneo. Mi vorrei soffermare, però, Presidente, sul quadro giuridico che introduce questo provvedimento, perché questo provvedimento nasce da una visione di questo Governo e dall'esigenza di dotare la Nazione di un quadro giuridico moderno, adeguato all'evoluzione tecnologica in corso, capace di rendere gli spazi subacquei più accessibili, ma soprattutto più sicuri. Il provvedimento, per la prima volta, interviene su 4 grandi ambiti: l'accesso agli spazi subacquei, la protezione delle infrastrutture energetiche e di comunicazione, la regolamentazione dei mezzi e dei lavori subacquei, la promozione della conoscenza, della ricerca e della formazione. Tra le molteplici novità che questo provvedimento introduce c'è l'istituzione dell'Agenzia nazionale per l'attività subacquea, alle dipendenze della Presidenza del Consiglio, con specifiche funzioni. Per la prima volta, lo Stato italiano si dota di una cabina di regia unica, capace di coordinare e mettere a sistema competenze che fino ad oggi erano frammentate tra amministrazioni diverse. È un passaggio storico, Presidente, signor Ministro. Lo Stato italiano assume pienamente la responsabilità del governo degli spazi subacquei e della protezione delle infrastrutture di interesse nazionale. La seconda innovazione che vorrei sottolineare, perché ho sentito molte critiche, è il ruolo della sicurezza che affronta questo tema per quanto riguarda le imprese e i lavoratori subacquei. Da tanto tempo si aspettava un provvedimento di questa portata. Parliamo di aziende e professionisti altamente specializzati, che operano in condizioni estreme e con livelli di rischio elevatissimi, e che finalmente, con questo provvedimento, potranno contare su regole chiare e un inquadramento normativo uniforme. Una terza novità che merita di essere evidenziata è il coordinamento nazionale delle attività subacquee, esattamente il contrario di quello che hanno contestato prima i miei colleghi e che, invece, questo provvedimento affronta. Con questo passaggio superiamo frammentazioni, sovrapposizioni e zone grigie, introducendo un sistema integrato nel quale sicurezza, formazione, ricerca e innovazione dialogano tra loro. Questo significa certezza del diritto per gli operatori e fiducia per gli investitori. Ma questa legge non parla solo di sicurezza. La dimensione subacquea è frontiera tecnologica avanzata, robotica L'Europa ancora non dispone di una disciplina organica in materia. Questa è una legge destinata, invece, a diventare un riferimento a livello europeo. Voglio rimarcare che questo disegno di legge, poi, si inserisce pienamente nella strategia del Governo Meloni, che ha riportato il mare, attraverso l'istituzione del Ministero del mare, attraverso delle politiche di visione su questa infrastruttura strategica vitale per la nostra Nazione, al centro dell'agenda nazionale, appunto, insieme allo spazio, in una visione multidominio della sicurezza e dello sviluppo. Per questo, desidero rivolgere, oltre che gli auguri, signor Ministro, un ringraziamento sincero proprio a lei, Ministro Nello Musumeci, e al Governo per avere sostenuto una riforma complessa, ma necessaria. In conclusione, onorevoli colleghi, con questo provvedimento l'Italia torna a guardare al mare come a una dimensione strategica da governare, non da subire. Riconosciamo la dimensione subacquea come

## Intervento di "FURGIUELE Domenico" - "LEGA"

(LEGA). Presidente, onorevoli colleghi, signor Ministro, questo provvedimento è un atto di lungimiranza strategica che risponde con decisione alla necessità di dotare il nostro Paese di un quadro normativo organico di strumenti atti a sostenere ed affrontare la cosiddetta dimensione subacquea. Quindi, non soltanto un corpo normativo che migliora la sicurezza del nostro Paese ma che tutela anche la sovranità economica e lo straordinario potenziale del nostro mare. I dati parlano chiaro: entro il 2030 il fatturato, se così si può dire, di quello che è il subacqueo arriverà a cubare fino a 400 miliardi di euro. Insomma, una previsione che evidentemente deve interessare il nostro Paese, che per storia, conformazione e posizionamento geografico inevitabilmente diventerà un Le precedenti normative - le norme fino ad oggi - erano frammentate e incomplete, incapaci di rispondere a quelle che sono le esigenze di un settore che sta diventando sempre più centrale e cruciale. Con questo provvedimento noi colmiamo un vuoto che stava ponendo gli operatori, gli imprenditori e anche le infrastrutture di fronte a delle difficoltà notevoli. Dunque, non è più tempo, signor Presidente, anche e persino nei mari di guardare a visioni ideologiche che vorrebbero un mondo senza confini, perché, signor Presidente, onorevoli colleghi e signor Ministro, noi sappiamo che i confini esistono e che gli Stati li devono difendere Poi, siccome con il Ministro mi accomuna anche un'appartenenza territoriale, perché siamo entrambi meridionali, da parlamentare calabrese posso aggiungere che questo provvedimento è importante soprattutto per il Mezzogiorno d'Italia, perché ospita diversi punti sensibili nelle telecomunicazioni e nell'approvvigionamento di quelle che sono le risorse importanti. Penso, per esempio, ai gasdotti, ai cavidotti internazionali e agli In questo senso, l'istituzione dell'Agenzia per la sicurezza delle attività subacquee diventa un passo in avanti per garantire coordinamento, professionalità e unilateralità per ciò che riguarda gli indirizzi. L'Agenzia sarà chiamata a monitorare, a prevenire le interferenze tra le diverse iniziative e a vigilare sulla sicurezza e sulla cooperazione anche tra le diverse amministrazioni, anche con quelle che sono chiamate direttamente alla protezione delle infrastrutture critiche. Poi, all'interno di questo disegno di legge finalmente si dà ulteriore forza alla Marina militare e alla Guardia di finanza, alle quali vengono date ulteriori competenze per quanto riguarda la sicurezza delle infrastrutture. Questo a testimonianza di quanto sia centrale e importante il Mediterraneo per la nostra sicurezza. In sintesi, signor Presidente, oltre a mettere ordine in un settore abbastanza complesso, garantisce sicurezza, sostiene la crescita tecnologica e offre nuove opportunità per le imprese, per i lavoratori e per i territori. Come istituzioni, abbiamo il dovere di garantire i nostri interessi geopolitici, di garantire la sicurezza delle nostre infrastrutture e rendere l'Italia una piattaforma centrale nella sicurezza e nello sviluppo delle nuove tecnologie. Per tutte queste ragioni, a nome del gruppo della Lega, annuncio il voto favorevole

## Intervento di "GHIRRA Francesca" - "AVS"

(AVS). Grazie, Presidente. Onorevoli colleghe e colleghi, signor Ministro, ci fa piacere la sua presenza in Aula, circostanza a cui ci avete disabituati, insomma, un evento più unico che raro. Il provvedimento in esame introduce una disciplina organica e sistematica in materia di sicurezza delle attività subacquee, intese come l'insieme delle operazioni svolte sui fondali marini, ivi comprese quelle connesse alla realizzazione, gestione e protezione delle infrastrutture, allo sfruttamento delle risorse energetiche, alle telecomunicazioni, alla ricerca scientifica e alle esigenze di sicurezza nazionale. Un obiettivo sicuramente apprezzabile è quello di definire un quadro giuridico adeguato all'evoluzione tecnologica e che regolamenti la sicurezza delle attività subacquee industriali, oltre a stabilire il coordinamento delle attività sottomarine dovute ad attività industriali per l'impiego di risorse energetiche e minerarie e alla posa di infrastrutture di comunicazione ed energetiche. A tal fine, il provvedimento in esame prevede l'istituzione di un'apposita Agenzia per la sicurezza delle attività subacquee, alla quale sono attribuite specifiche funzioni, tra cui il potere autorizzativo per attività civili in acque territoriali e internazionali, la definizione di standard tecnici per i mezzi subacquei, il controllo sulle interferenze, la formazione professionale, la regolazione dei percorsi infrastrutturali e il coordinamento informativo con le autorità militari e civili. Su questo profilo, tuttavia, emergono, a nostro avviso, le principali criticità, sia per quanto riguarda l'attribuzione di alcune funzioni, sia in relazione alla dotazione organica dell'Agenzia. Abbiamo provato a correggere le vostre indicazioni con la presentazione di numerose proposte emendative che miravano a superare le problematiche evidenziate anche ieri, durante l'esame degli emendamenti, ma che non hanno trovato accoglimento a causa della contrarietà espressa dal Governo e, conseguentemente, dalla maggioranza parlamentare. Quanto al primo aspetto, l'accentramento delle competenze rischia inevitabilmente di creare numerose sovrapposizioni istituzionali, con le conseguenti problematiche sull'attribuzione chiara e univoca delle competenze, in quanto molte di esse - quali, a titolo esemplificativo, il potere autorizzativo per lo svolgimento di attività civili in acque territoriali e internazionali, la definizione di standard tecnici per i mezzi subacquei, il controllo delle interferenze, la formazione professionale, la regolazione dei tracciati infrastrutturali, nonché il coordinamento informativo con le autorità militari e civili - risultano, per loro natura, intrecciate con ambiti di intervento già attribuiti a Ministeri ed enti esistenti, quali la Marina militare, le Capitanerie di porto, la Guardia di finanza, il Ministero dell'Ambiente e della sicurezza energetica, il Ministero delle Imprese e del Sarebbe stato necessario, in tale ottica, dettare criteri chiari, volti a definire e a sciogliere le possibili interferenze rilevate, valorizzando e integrando gli strumenti amministrativi e operativi già esistenti, così da ridurre gli oneri burocratici e velocizzare i tempi di risposta, ma, purtroppo, avete deciso di non accogliere nessuna delle nostre proposte. Il disegno di legge introduce, tra l'altro, un assetto caratterizzato da una significativa rigidità operativa in materia di autorizzazioni e comunicazioni preventive. In particolare, l'articolato prevede l'obbligo di comunicare ad ASAS ogni attività svolta nella dimensione subacquea, con un preavviso minimo di 15 giorni, nonché di assoggettare a preventiva autorizzazione le attività potenzialmente interferenti. Tale impostazione, tuttavia, rischia di tradursi in vincoli eccessivamente stringenti per specifiche categorie di attività, quali, ad esempio, gli interventi tecnici urgenti, inclusi i lavori di riparazione, manutenzione e ispezione, campagne scientifiche che, per loro natura, richiedono regimi autorizzatori flessibili o aperti, essendo subordinate al verificarsi di condizioni meteo marine favorevoli, esercitazioni di protezione civile e attività di ricerca. Va inoltre considerato che l'attuale assetto organizzativo dei procedimenti autorizzatori già contempla discipline differenziate in funzione delle diverse tipologie di attività e delle situazioni di urgenza. In tale contesto, l'introduzione di un ulteriore procedimento autorizzativo, dedicato esclusivamente alle urgenze, potrebbe risultare ridondante e non proporzionato rispetto agli obiettivi perseguiti. Riteniamo, pertanto, sproporzionata la dotazione organica prevista e il conseguente onere finanziario, anche alla luce del fatto che numerosi interventi normativi di primaria rilevanza per la crescita economica e tecnologica del Paese, come, ad esempio, la disciplina in materia di intelligenza artificiale, per la quale è stato previsto il principio di invarianza finanziaria, sono stati adottati senza nuovi o maggiori oneri a carico della finanza pubblica. Qui, invece, gli stanziamenti sono notevoli. Desta, inoltre, preoccupazione il rischio che le assunzioni previste per l'Agenzia, stante l'assenza di procedure di evidenza pubblica, possano tradursi in un ambito nel quale i meccanismi selettivi risultino maggiormente orientati a valorizzare profili caratterizzati da una prossimità politica, come - ahinoi - questa maggioranza ci ha abituato, piuttosto che a riconoscere e valorizzare le competenze professionali e l'esperienza amministrativa maturata all'interno delle amministrazioni. Tale impostazione potrebbe determinare ricadute negative sul rispetto dei principi di imparzialità e di buon andamento dell'azione amministrativa. Il provvedimento presenta, poi, ulteriori lacune di natura squisitamente tecnica con riferimento all'aspetto definitorio di attività subacquee e sulla mancata distinzione tra le figure di operatore tecnico subacqueo e di operatore scientifico subacqueo, in coerenza con il sistema di normazione UNI, che le qualifica come professionalità diverse per competenze, finalità operative e profili di rischio. Pur riconoscendo che l'operatore scientifico subacqueo possiede competenze scientifiche specifiche non riconducibili all'operatore tecnico subacqueo, il disegno di legge impone la presenza obbligatoria dell'OTS anche nelle immersioni svolte a fini di ricerca scientifica. Riteniamo tale previsione del tutto sproporzionata, in quanto introduce un aggravio organizzativo ed economico evitabile, subordinando le attività scientifiche e subacquee a una figura professionale non necessaria per tali finalità. Per i motivi suddetti, e anche con rammarico per la mancata apertura da parte della maggioranza sui nostri interventi correttivi e tutt'altro che ostruzionistici, a nome del gruppo di Alleanza Verdi e Sinistra annuncio il voto di astensione

## Intervento di "MUSUMECI Nello"

. Grazie, signora Presidente. Sì, anch'io, come ho fatto a Palazzo Madama, desidero qui esprimere il ringraziamento personale del Governo a tutti i deputati della maggioranza e dell'opposizione. Anche il preannunciato voto di astensione va letto, mi auguro, come un segnale di attenzione, pur con tutte le riserve che sono state manifestate e che, quindi, meritano grande rispetto. Con il sostegno a questo disegno di legge l'Italia si pone fra i primi Paesi membri dell'Unione europea a dotarsi di una norma che consente di disciplinare, finalmente, lo spazio e la dimensione subacquea. Mi pare un grande e significativo passo avanti, che va ascritto non soltanto al Governo, ma al Parlamento nella sua interezza

## Intervento di "PASTORELLA Giulia" - "AZ-PER-RE"

(AZ-PER-RE). Grazie, Presidente. Colleghe e colleghi, annuncio con chiarezza ma con rammarico che il gruppo di Azione non voterà a favore di questo provvedimento, bensì ci asterremo. Perché dico “con rammarico”? Perché non riteniamo sbagliato occuparsi di questo tema, al contrario: pensiamo che una legge sia anche necessaria ma, purtroppo, crediamo che una materia così strategica meriti qualcosa di più di questo provvedimento. Riteniamo che meriti competenza, metodo e, soprattutto, una visione di lungo periodo, perché quando parliamo di dominio sottomarino stiamo parlando di attività cruciali per il funzionamento del nostro Paese, anche quando esse avvengono lontano dai nostri occhi. Ogni giorno comunichiamo, lavoriamo, trasferiamo energia e informazioni grazie a infrastrutture invisibili, ma essenziali. I cavi sottomarini trasportano oltre il 95 per cento del traffico dati globale e, se pensiamo a comunicazioni, transazioni finanziarie, servizi pubblici digitali, sicurezza, tutto passa da lì. E sappiamo che queste infrastrutture non sono più al riparo da rischi eccezionali. Negli ultimi anni abbiamo assistito a incidenti, sabotaggi e danneggiamenti sia nel Mar Baltico, come nel Mediterraneo. Episodi diversi tra loro, ma accomunati da un messaggio chiarissimo: la vulnerabilità sta aumentando. In questo contesto, l'Italia non è un Paese qualunque. Per posizione geografica siamo un Parliamo di infrastrutture che attraversano acque territoriali, zone economiche esclusive e aree internazionali; infrastrutture che coinvolgono la sicurezza nazionale, la cooperazione tra Stati e tra gli operatori pubblici e privati. A tutti gli effetti, è un tema di sovranità tecnologica, e non una semplice questione amministrativa. È positivo che, finalmente, l'Italia decida di occuparsene, ma dobbiamo anche avere l'onestà di riconoscere che arriviamo, come purtroppo succede spesso, in ritardo. Altri Paesi si sono mossi prima e con maggior chiarezza. La Francia, per esempio, ha scelto di considerare strategica l'intera filiera dei cavi sottomarini; ha investito nell'industria, ha sostenuto le tecnologie, ha acquisito Noi, invece, siamo rimasti indietro non soltanto per mancanza di risorse, ma anche per un dibattito pubblico spesso immaturo che, troppe volte, ha preferito cavalcare le paure anziché governare la complessità. Lo abbiamo già visto in passato sulle grandi infrastrutture energetiche, come il TAP. Ed è qui che arriviamo al punto centrale: questo provvedimento, così com'è, non va nella direzione giusta. La prima criticità è evidente. Con l'articolo 4 si istituisce l'Agenzia per la sicurezza delle attività subacquee - l'ennesima struttura di nomina governativa - senza adeguati contrappesi e senza un chiaro sistema di controllo. Un organismo che dovrebbe coordinare ma che rischia, invece, di sovrapporsi e complicare il quadro, sottraendo competenze a realtà che, da decenni, si occupano e operano con professionalità e continuità. Penso, ad esempio, alla Capitaneria di porto e alle autorità tecniche già esistenti. Secondo punto: le tempistiche autorizzative regolate dall'articolo 10. Non sono allineate alla complessità tecnica degli interventi né, tantomeno, alle esigenze operative di un settore che ha bisogno di operare con rapidità, specialmente per quanto riguarda le riparazioni dei cavi sottomarini. Per esempio, 15 giorni di preavviso per ricevere l'autorizzazione a riparare un cavo ci sembrano decisamente troppi, e per questo avevamo proposto, con un emendamento, di dimezzarli. Ricordo che sono infrastrutture da cui può dipendere tanto il buon funzionamento di Internet, quanto l'approvvigionamento energetico. Terzo: il regime sanzionatorio per manomissioni e sabotaggi delle infrastrutture e la gestione delle infrastrutture a proprietà mista, di cui all'articolo 2, purtroppo restano ambigui e, in un ambito in cui il pubblico e il privato devono collaborare necessariamente, l'ambiguità normativa non rafforza la sicurezza, la indebolisce; così come indebolisce gli incentivi del settore privato a investire nel nostro Paese. Proprio per questo avevamo proposto, con un emendamento, di specificare e ampliare il termine “proprietà” per includere, chiaramente, anche quelle forme di proprietà mista non esclusiva. È stato bocciato, come tutti gli emendamenti proposti. Solo per menzionarne alcuni: la proposta di rafforzare il coordinamento dell'Agenzia con gli operatori privati gestori di infrastrutture e il monitoraggio e la sorveglianza delle infrastrutture per i piani di emergenza e il ripristino delle funzionalità di cavi, nonché la definizione dei percorsi dei cavi (tutto questo all'articolo 13); la proposta di valutare contributi economici nel caso in cui l'installazione di sensori sulle infrastrutture subacquee comporti costi per il gestore (articolo 6); la previsione che l'Agenzia aggiorni periodicamente i requisiti e le dotazioni minime di sicurezza dei mezzi subacquei, di cui all'articolo 15, e potrei continuare. I miei colleghi mi hanno addirittura preso in giro per la pletora di emendamenti che ho presentato. Detto questo, sarebbe sbagliato non riconoscere anche gli elementi positivi del provvedimento in esame. Come sempre facciamo noi, cerchiamo di essere onesti. Credo che siano molto utili i chiarimenti nel Capo IV, articoli 18 e seguenti, sulle figure professionali specialistiche, come i medici iperbarici, e sulle relative qualifiche. Ed è particolarmente interessante la previsione sull'inserimento di sensoristica nei cavi sottomarini, di cui all'articolo 6, perché esistono già studi sulla loro efficacia per l'allerta sismica e le potenzialità scientifiche di sicurezza sono evidenti, se inserite, ovviamente, in una strategia di ricerca strutturata. Ed è proprio qui che voglio arrivare in conclusione. Ancora una volta, ci troviamo di fronte a un provvedimento che iper-regolamenta, che crea nuove strutture, nuove competenze sulla carta, ma che non costruisce una vera visione industriale e strategica per il Paese. Avremmo voluto vedere una strategia nazionale sull' Per questo ci asterremo, non per dire “no” a una legge, ma per dire “sì” a una politica capace di governare la complessità, di assumersi responsabilità collettive e di guardare oltre l'orizzonte immediato, perché le infrastrutture del futuro non si costruiscono solo con le norme, si costruiscono con una visione

## Intervento di "TIRELLI Franco" - "NM(N-C-U-I"

(NM(N-C-U-I)M-CP). Grazie, signora Presidente. Cari colleghi, comunico il voto favorevole del gruppo Noi Moderati e consegno il mio intervento.

## Intervento di "TRAVERSI Roberto" - "M5S"

(M5S). Grazie, Presidente. Grazie Ministro e grazie colleghi. Siamo a praticare un esercizio abbastanza formale oggi, in quanto andiamo a fare una dichiarazione di voto su un provvedimento del quale non abbiamo potuto cambiare proprio nulla, nonostante l'attività che abbiamo svolto in Commissione e nonostante i tanti emendamenti presentati in Commissione con anche delle preventive audizioni, che sono servite solo alla voce “cultura generale”, però non siamo riusciti a cambiare una virgola. Questo sostanzialmente è un peccato, perché nelle dichiarazioni di voto, già in Senato, c'erano state diverse astensioni di diversi gruppi, fra i quali anche il nostro, però c'era stata la richiesta al Governo di permettere che questo disegno di legge fosse completato in questo ramo del Parlamento: ciò sarebbe stato gradito a tutti. Purtroppo non è andata così, e ci ritroviamo un po' come rispetto a tutti gli altri provvedimenti: non è stata posta la fiducia, ma poco è cambiato. Peccato perché, appunto, non c'era una fretta esagerata, è un disegno di legge per il quale non c'erano scadenze, quindi si poteva provare, magari, a ritoccare qualcosa. È una norma che andrà in Europa, forse, ad aprire un dibattito, e quindi credo che, magari, sarebbe stato meglio farlo con il contributo di tutti. Infine, nessuno nega l'utilità del provvedimento, e infatti questo è quello che poi ci porta, sostanzialmente, a non essere contrari, perché capiamo tutti l'importanza di questo provvedimento. È presto detto nei numeri: l'Italia, con i suoi 8.000 chilometri di coste e i 5.000 chilometri quadrati di specchio acqueo, è l' Ce ne sono tanti altri, però, ricordo, può essere la pesca, può essere il turismo, può essere l'attività portuale e può essere la nautica, che sono dei pilastri per la nostra Nazione. E sull'attività portuale mi permetta un inciso. Ministro, dia una mano al Ministro Salvini, perché abbiamo visto cosa sta succedendo all'Autorità portuale di Taranto Dicevo, sopra questi quattro pilastri, c'è un mondo sotto l'acqua. Questo è completamente inesplorato, perché abbiamo il 20 per cento dei fondali che sono stati studiati, ad alta risoluzione, e passiamo solo al 2 per cento. Quindi capiamo che c'è un mondo che si può sfruttare, anche questo, perché ci possono essere terre rare, si può studiare e, soprattutto, noi aggiungiamo tutelare; e questa è una critica che muoverò dopo, quando dirò quali sono i punti salienti che più ci preoccupano. Quindi si sviluppa, si può sviluppare un Quindi, qual è il problema che poniamo? Quindi, oltre il metodo, entriamo anche nel merito. La prima è la situazione ambientale perché, in questo provvedimento, manca completamente la visione dell'ambiente. Il mare può avere due problematiche: la manomissione umana e i cambiamenti climatici. I cambiamenti climatici, purtroppo, li abbiamo visti ancora, in questi giorni, in Sicilia, li abbiamo ricordati prima. Il cambiamento climatico incide, poi, per l'80 per cento, 90 per cento, nel mare, con queste correnti che adesso iniziano a muoversi in maniera vorticosa, ci sono le specie che stanno cambiando, ci stiamo tropicalizzando, quindi partiamo da questo principio. E questo è un tema. Però, in questo provvedimento non si legge area marina, non si legge biodiversità, non si legge nessuno di questi temi; scoli delle acque, per le quali l'Europa ci sta aspettando al varco perché non siamo pienamente ubbidienti alle direttive europee. Quindi, in tutto questo contesto, non avere un riscontro è una cosa che un pochettino avvilisce. Manca questa visione di ambiente e, davanti all'ambiente, viene preferita tutta l'operatività dei nostri sistemi infrastrutturali. Secondo me, dovrebbero andare di pari passo perché, capendo come si sta muovendo il mare, si possono tutelare meglio i cavidotti e tutte le infrastrutture che abbiamo da tutelare. Il secondo tema credo che sia quello relativo alle varie competenze, che già esistevano e poi rimangono, perché non è che possiamo sottrarre competenze a enti sovraordinati che stanno già dando il meglio. Io ho citato ad esempio l'articolo 28, perché l'articolo 28 è quello che permette adesso alla Marina, per salvare, tutelare i cavidotti, di distruggere, sequestrare, distrarre. Ho fatto presente anche in Commissione che questo articolo, tutto sommato, va contro sia i nostri dettati costituzionali, per quanto riguarda l'articolo 11, sia l'articolo 51 della Carta delle Nazioni Unite, perché si ammette la difesa, ma non si ammette ancora l'attività preventiva. Stanno cambiando sicuramente i tempi, questo non lo nego, però si agiva con l'Interforze, si poteva sempre agire in modo adeguato. Poi c'è il tema dell'Agenzia. Sull'Agenzia, dal personale che viene assunto senza la trasparenza, e così via, cerco un po' di alzare il livello del ragionamento. Il partito maggioritario di maggioranza si era presentato alle elezioni proponendo quello che poteva essere un Ministero del Mare, proprio perché ci sono un sacco di temi che vengono spezzettati in vari Ministeri. Quindi c'era questa difficoltà operativa che mi faceva essere favorevole - un Ministero del Mare avrebbe potuto prendere in mano tutta questa situazione - e, invece, si è assistito alle agenzie. Noi tiriamo fuori agenzie buone per tutte le stagioni - che sia per la cultura, l'abbiamo visto anche nella riforma portuale, adesso lo vediamo anche per questo provvedimento e lo vedremo, probabilmente, anche per il sistema ferroviario, credo, ma non ho ancora capito bene, cercherò di capire -, e questa è la risposta del Governo: creare agenzie. Quindi ai Ministeri, che già adesso vedete in che difficoltà sono - io ricordo i tempi in cui sono stato Sottosegretario per le Infrastrutture, si è vista la difficoltà operativa nella quale i Ministeri cercano di fare miracoli per stare al passo del Paese -, noi adesso andiamo ad aggiungere anche un'Agenzia. Quindi alle Forze dell'ordine, alla nostra Marina, alla Capitaneria di porto, alla Protezione civile, a tutti quelli che sono chiamati in causa in questo sistema, aggiungiamo l'Agenzia. Quindi, secondo me, questa può essere una ulteriore difficoltà. In teoria dovrebbe facilitare - questo lo spero -, però la vedo come una ulteriore complessità che è stata introdotta. A questo punto, bisognerebbe avere coraggio: allora, cosa facciamo? Magari chiudiamo i Ministeri, visto che - questo lo dico anche provocatoriamente - abbiamo già una situazione che era partita con il Ministero delle Infrastrutture e da lei e dalla Presidenza c'è stato un binario parallelo: sono due binari che credo che si parlino poco, questo l'ho detto diverse volte. E quindi ci troviamo, secondo me, ad aggravare un sistema che è già molto complicato; forse, con dei semplici tavoli interministeriali si sarebbe potuto arrivare a un risultato. Questa la vedremo operare, quindi oggettivamente aspettiamo, vediamo, però, secondo me, abbiamo infilato un altro gradino a questa situazione già difficile. Poi c'è la parte della subacquea. Ho sentito molti esperti, hanno detto che è un punto di partenza: quello che sognavano è ancora un pelo lontano e anche su questo avremmo potuto lavorare insieme. Quindi, sostanzialmente, chiudo in questa dichiarazione di voto dicendo che ci sarà la nostra astensione. Bisognerebbe avere un po' di fiducia anche nelle opposizioni, soprattutto quando si vanno a ricercare dei pianeti nuovi come questo.

# TESTI DEGLI INTERVENTI DI CUI È STATA AUTORIZZATA LA PUBBLICAZIONE IN CALCE AL RESOCONTO STENOGRAFICO DELLA SEDUTA ODIERNA: FRANCO TIRELLI (A.C. 2521)

## Intervento di "TIRELLI Franco" - "NM(N-C-U-I"

(NM(N-C-U-I)M-CP). (Dichiarazione di voto finale – A.C. 2521). Signor Presidente, onorevoli colleghe e colleghi, signore e signori del Governo, intervengo a nome del mio gruppo parlamentare per dichiarare il voto favorevole sul disegno di legge A.C. 2521, recante “Disposizioni in materia di sicurezza delle attività subacquee”, già approvato dal Senato il 17 luglio 2025 con significative modifiche che ne hanno rafforzato l'impianto. Questo provvedimento rappresenta un passo fondamentale verso una disciplina organica e moderna della dimensione subacquea, un ambito strategico per il nostro Paese, che si estende dalle acque interne al mare territoriale, fino alla zona economica esclusiva e alla piattaforma continentale, e include infrastrutture di interesse nazionale anche in alto mare. In un contesto globale in cui le attività subacquee - dal rilascio di veicoli autonomi alla posa di cavi sottomarini - assumono un ruolo cruciale per l'economia, la sicurezza energetica e la connettività digitale, l'Italia non poteva più affidarsi a normative frammentarie. Con questo testo, finalmente, poniamo le basi per tutelare la sovranità nazionale, prevenire rischi e promuovere innovazione, nel pieno rispetto degli obblighi internazionali derivanti dall'UNCLOS ( Permettetemi di evidenziare alcuni aspetti chiave che rendono questo disegno di legge non solo necessario, ma anche lungimirante. Innanzitutto, l'istituzione dell'Agenzia per la sicurezza delle attività subacquee (prevista all'articolo 4), rappresenta un'innovazione istituzionale di prim'ordine. Dotata di autonomia e risorse adeguate, l'Agenzia coordinerà le politiche subacquee civili, monitorerà interferenze, autorizzerà navigazioni in immersione e promuoverà capacità di soccorso per mezzi sinistrati. Le sue funzioni - dettagliate all'articolo 6 - spaziano dalla cooperazione internazionale - inclusi rapporti con organismi esteri e posizioni unitarie nelle sedi UE - alla definizione di misure preventive per infrastrutture critiche, come cavi sottomarini e piattaforme Non meno importante è la regolamentazione delle attività subacquee e iperbariche, disciplinata nel Capo IV. Qui il provvedimento introduce standard professionali elevati per operatori tecnici subacquei (OTS) e tecnici iperbarici (TI), con un registro nazionale (articolo 20), requisiti formativi rigorosi (articolo 21) e sorveglianza sanitaria (articolo 23). Si tratta di misure che tutelano la salute e la vita umana, prevenendo incidenti in ambienti ad alto rischio, e al contempo valorizzano le competenze italiane, riconoscendo titoli esteri (articolo 22) e promuovendo percorsi universitari, borse di studio e ricerca (articolo 6). Le imprese subacquee beneficeranno di una regolamentazione tecnica chiara (articolo 25), con sanzioni proporzionate per violazioni (Capo V), garantendo un mercato più trasparente e competitivo. Il testo, modificato al Senato, ha affinato aspetti cruciali: dalla definizione di “infrastrutture subacquee di interesse nazionale” (articolo 2) - che include beni di proprietà italiana o strategici per energia, ricerca e trasporti - alle disposizioni per la gestione delle interferenze (articolo 10), che prioritizzano la sicurezza nazionale e il passaggio inoffensivo di mezzi stranieri. Inoltre, le norme transitorie (articolo 33) e finanziarie (articolo 34) assicurano un'attuazione graduale, senza oneri eccessivi per lo Stato, mentre le modifiche al codice dell'ordinamento militare e al codice della navigazione (articoli 28 e 29) integrano il quadro normativo esistente. In sintesi, questo disegno di legge non è solo una risposta a esigenze immediate - come la protezione di infrastrutture vitali da rischi ambientali o antropici - ma un investimento sul futuro. Promuove lo sviluppo tecnologico (articolo 17) in settori specializzati in cui l'Italia presenta già eccellenze, la cultura della sicurezza e la cooperazione multidisciplinare, posizionando il nostro Paese come

