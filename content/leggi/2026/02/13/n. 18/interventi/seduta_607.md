---
tipo: INTERVENTI
seduta_id: 607
date: 03/02/2026
title: Seguito della discussione
page_references:
  - https://documenti.camera.it/apps/commonServices/getDocumento.ashx?idLegislatura=19&sezione=assemblea&tipoDoc=stenografico&nomefile=stenografico&idSeduta=0607&ancora=sed0607.stenografico.tit00100
---

# Seguito della discussione

## Intervento di "PAGANO Nazario" - "FI-PPE"

Grazie, Presidente. Per motivi legati alla necessità di riunire il Comitato dei nove, sono obbligato a chiederle la sospensione di 20 minuti.

# Esame dell'articolo unico - A.C. 2751-A

## Intervento di "ALIFANO Enrica" - "M5S"

(M5S). Grazie, signora Presidente. Il collega Colucci si è riportato a due principi, che effettivamente avrebbero dovuto suggerire un diverso avviso da parte del Governo: il principio di stabilità nella materia elettorale, che dovrebbe consigliare, anche alla maggioranza di turno, di tener presente qual è il quadro normativo vigente e non cambiare le regole per pura convenienza; e anche il principio di effettività nell'esercizio di un diritto come il diritto di voto, perché, se non è possibile rimuovere gli ostacoli al libero esercizio dello stesso, questo diritto non esiste. Questi due principi avrebbero consigliato di allargare il voto ai fuori sede. Signora Presidente, parliamo di 5 milioni di persone, oltre il 10 per cento…

## Intervento di "AURIEMMA Carmela" - "M5S"

(M5S). Grazie, Presidente. Il cuore di questo provvedimento è il primo comma dell'articolo 1, in cui si prevede l'estensione delle operazioni di voto al giorno successivo alla domenica, quindi al lunedì. Nella relazione di accompagnamento del provvedimento, il Governo giustifica questa decisione con la volontà di contrastare l'astensionismo. Noi siamo d'accordissimo su questa disposizione, ma è evidente la forte contraddizione che emerge, perché, se, da un lato, si cerca di contrastare l'astensionismo, allungando i giorni delle votazioni, dall'altro, si sottrae consapevolmente a quasi 5 milioni di italiani la possibilità di esercitare il proprio diritto al voto.

(M5S). Grazie, Presidente. Questa proposta emendativa dimostra chiaramente la volontà di questo Governo di impedire, in ogni modo, ai fuori sede di poter esercitare il proprio diritto al voto. Perché non prevede neanche l'agevolazione per quanto riguarda i costi di trasporto. Ora, possiamo capire che il 100 per cento di rimborso non può essere accolto, ma neanche la possibilità di fare una riformulazione e di prevedere, comunque, la possibilità per i giovani studenti di non accollarsi il 100 per cento delle spese per il viaggio di ritorno nella propria residenza. Quindi, possiamo dirlo veramente: questo articolo aggiuntivo è la prova del 9 che non c'è una volontà politica di estendere, appunto, il diritto di voto ai fuori sede, in nessun modo

## Intervento di "BALDINO Vittoria" - "M5S"

(M5S). Grazie, signora Presidente. Io non sono stupita dei pareri contrari a questi emendamenti e del fatto che il Governo abbia deciso di non far votare i fuori sede a questo referendum. Non sono stupita perché diciamoci la verità: le stanno provando tutte per cercare in qualche modo di condizionare a loro favore l'esito del voto. Stanno strumentalizzando qualunque cosa, qualunque fatto di cronaca, qualunque cosa avvenga sul territorio nazionale e anche internazionale. Stanno strumentalizzando i casi di cronaca nera, come il caso Garlasco, mentendo, dicendo che, una volta passata questa riforma, non ci sarà più un caso Garlasco. Stanno strumentalizzando un caso delicato, quello di una famiglia e dei bambini minori, il caso della famiglia nel bosco, dicendo che la colpa è dei giudici brutti e cattivi che hanno sottratto i minori alla famiglia. Hanno strumentalizzato perfino la tragedia di Crans-Montana ma anche, come abbiamo visto, gli scontri di Torino, ieri, tra le Forze dell'ordine e i manifestanti, il loro fallimento sulla sicurezza. Hanno provato a strumentalizzare e a dare la colpa ai giudici anche del fatto che hanno liberato un torturatore libico: in prima battuta avevano detto che la colpa era dei giudici che lo avevano liberato, poi per fortuna sono venuti “Cip e Ciop” qui alla Camera, a smentire l'un l'altro, e non si è capito di chi fosse la responsabilità. Però, sicuramente non è dei giudici. Hanno provato a dare la colpa ai giudici anche per il disastro dei centri di detenzione in Albania. Quello che sta facendo il Governo rispetto a questo referendum - ma direi quello che sta facendo il Governo complessivamente in questi anni - non è amministrare lo Stato, non è dare un futuro a questo Paese, non è creare sviluppo per le imprese, per i giovani e per le famiglie, no! È solo fare propaganda. Qui le cose non esistono in quanto sono, esistono in quanto sono funzionali alla propaganda del Governo E, allora, quello che stanno facendo, Presidente, è di creare una giustizia su misura, e non solo con questo referendum. Questo referendum è la ciliegina sulla torta. Lo stanno facendo, l'hanno messo in atto - come abbiamo ricordato tante volte - attraverso l'abolizione del reato di abuso d'ufficio, l'indebolimento dello strumento delle intercettazioni, la creazione di questo clima intimidatorio nei confronti proprio dei magistrati. E il fatto che questo referendum serva al Governo lo ha detto lo stesso Nordio, dicendo appunto che serve al Governo. Quindi, quando qualche magistrato vi accusa di voler minare l'indipendenza della magistratura e il Ministro Nordio reagisce dicendo che sono accuse blasfeme, mi chiedo: ma come sono accuse blasfeme? L'ha detto lo stesso Nordio che serve al Governo e serve ai Governi di turno. Ma poi mi chiedo: perché blasfemo? Blasfemia significa “ciò che offende la divinità o il sacro”. Allora mi viene da chiedervi: ma non è che Giorgia Meloni è entrata troppo nella parte dell'angelo, nella parte celestiale Questo state facendo, con questo decreto! State dicendo: facciamo presto, prestissimo, velocissimo, anticipiamo il prima possibile la data delle elezioni, perché così meno persone si possono informare, meno potrà passare il contenuto reale di questa riforma e soprattutto limitiamo al massimo la partecipazione, perché in questo referendum non c'è il E concludo, Presidente, dicendo che, probabilmente, avete ragione, perché la rimonta del “no”, secondo i sondaggi, è alimentata proprio dai giovani. Sono loro che non si fanno abbindolare dalla vostra propaganda, sono loro che direbbero, dicono e diranno sicuramente “no” a questa riforma

(M5S). Signora Presidente, c'è una cosa che mi ha molto stupito durante l'esame in Commissione. Quando si è svolto questo dibattito, qualche giorno fa, la Sottosegretaria Ferro è intervenuta per spiegare ai parlamentari firmatari degli emendamenti in discussione le ragioni per cui non è previsto il voto fuori sede per questo referendum. Ci è stato riferito che le ragioni sono tecniche, esigenze tecniche, esigenze di tempi. Una cosa che la Sottosegretaria Ferro ha detto, che mi ha molto colpito, è stata la seguente: ai miei tempi noi andavamo a piedi a votare ogniqualvolta i cittadini erano chiamati a votare. Io vorrei ricordare che l'attuale sistema di voto, cioè quello con la tessera elettorale cartacea, l'urna, gli scrutatori, le cabine, recarsi fisicamente al seggio, farsi identificare, vige da tempo immemore. Facciamolo partire dal 1946, da quando è nata la nostra Repubblica. Sono 80 anni che il Paese vota così e l'Italia è l'unico Paese occidentale, democratico, insieme a due piccoli Paesi, Malta e Cipro, che non ha un sistema di voto alternativo a quello che noi conosciamo da ben 80 anni. Da 80 anni, quando mandavamo i telegrammi per comunicare, quando nelle case degli italiani non c'erano i frigoriferi, quando non c'era la televisione. Di questo stiamo parlando. Noi non possiamo pensare che nel 2026 dobbiamo continuare a perpetrare un sistema di voto vecchio, vetusto, che allontana la partecipazione, in una società che, rispetto a 80 anni fa, è in continuo movimento. È in movimento per definizione: la gente si sposta per curarsi, si sposta per studiare, si sposta per lavorare. La gente si sposta sempre. Quindi, il nostro compito, cari colleghi, care colleghe e cara Sottosegretaria, è quello di rimuovere gli ostacoli che non garantiscono una corretta, reale, vera partecipazione alla vita pubblica. Noi questo non lo stiamo facendo. Noi stiamo frapponendo degli ostacoli: ostacoli di natura politica, ostacoli di natura tecnica, ostacoli di natura burocratica e amministrativa. Non stiamo rimuovendo questi ostacoli, li stiamo frapponendo tra questi palazzi e chi, invece, vuole partecipare alla vita pubblica. Lo dimostra il fatto che, da quando è attiva la piattaforma per raccogliere le firme digitalmente, sono tantissime le persone che sottoscrivono le petizioni, che sottoscrivono le proposte di legge, che sottoscrivono le richieste di referendum abrogativi. Sono tantissime le persone che vogliono partecipare. Allora perché non consentiamo loro di partecipare? Io non credo che il problema sia tecnico. Io credo - l'ho già detto e l'abbiamo già detto - che sia un problema di natura politica perché - e questo Governo lo ha dimostrato - quando c'è la volontà politica di superare degli ostacoli le cose si fanno. Evidentemente, in questo caso, la volontà politica è la cosa che è mancata

## Intervento di "BORRELLI Francesco Emilio" - "AVS"

(AVS). Grazie, Presidente. Si fa davvero fatica a comprendere le argomentazioni di una privazione di un diritto. Purtroppo, mentre in un primo momento, avevamo trovato, con l'attuale maggioranza, un percorso coerente, cioè la possibilità per tutti coloro che non sono in sede di votare, facciamo un passo indietro. Ed è, in generale, quello sui diritti, che secondo il nostro punto di vista, secondo il mio punto di vista, un tema sul quale la destra sta cominciando a mostrare il suo vero volto. Non a caso - ovviamente, è una casualità -, noi ci troviamo in un periodo in cui, ad esempio, alcuni rappresentanti cominciano a dire: uno dei primi problemi che ha avuto il nostro Paese, la decadenza della nostra società è che hanno dato il diritto alle donne di votare. E, poi, qualcuno ha aggiunto: non solo è il problema delle donne che hanno avuto il diritto al voto, perché ovviamente hanno perso l'alveo, la loro funzione di stare nell' familiare e in casa a cuocere ai fornelli e ad allevare i bambini, ma è anche il diritto all'aborto, è anche il diritto al divorzio. È un sistema che sta andando nella direzione opposta alla nostra visione culturale. Il diritto al voto è una cosa sacrosanta; aver combattuto, per anni, per permettere a chi è fuori sede di votare, sembrava un diritto oramai acquisito e, invece, viene messo in discussione. Una delle argomentazioni che sono state portate avanti è: hanno votato troppe poche persone. Quindi, che cosa significa? Che dobbiamo ridurre ulteriormente la possibilità del diritto al voto? A mano a mano che votano meno persone, riduciamo ancora di più il diritto al voto. Si dovrebbe fare il contrario: per permettere a quante più persone, per coinvolgerle, bisogna motivarle e dare loro la possibilità di votare. Noi facciamo esattamente il contrario: le demotiviamo e non gli diamo la possibilità di votare. È un Guardate, quando si gioca sui diritti, non si sa mai dove si va a finire. Si parte con un'idea che uno ha stravinto, che uno ha già in mano tutto, e invece la gente comincia a riflettere. Un pezzo alla volta ci stanno levando dei diritti che pensavamo oramai raggiunti, come quello per i fuori sede di poter votare. Oggi gli levate questo diritto con motivazioni impossibili da poter accettare e da poter comprendere, domani qualche altra cosa. Non è così che si costruisce un sistema solido. Infine, lo dico anche come membro della Giunta delle elezioni: avete fatto una battaglia epica in nome del

## Intervento di "CASU Andrea" - "PD-IDP"

(PD-IDP). Grazie, Presidente. Intervengo per sottoscrivere questo articolo aggiuntivo e per rivolgere un appello al Governo, di fronte alla possibilità che si ha, attraverso questo articolo aggiuntivo, di intervenire su un aspetto a nostro avviso fondamentale. Noi abbiamo avuto già due sperimentazioni. È una possibilità concreta per le persone che, per ragioni di studio, di lavoro, di cura, non possono trovare il tempo e il modo di attraversare l'intero Paese per esercitare il proprio diritto di voto. Votare contro questo articolo aggiuntivo, andare avanti nella direzione di una scelta politica... perché vede, Sottosegretaria, la questione dei tempi tecnici esiste, ma esiste anche la scelta politica di questo Governo di forzare il più possibile sui tempi…

## Intervento di "CIANI Paolo" - "PD-IDP"

(PD-IDP). Grazie, Presidente. Il Governo e la maggioranza di centrodestra, nel bocciare l'emendamento passato e temo anche questo e i successivi, si assumono la responsabilità di impedire a diversi milioni di nostri concittadini fuori sede di votare. Ho sentito parlare di problemi tecnici, ho sentito parlare di problemi temporali, e non si riferivano al maltempo; io temo e credo che sia una decisione politica, una decisione politica esplicita escludere una parte del Paese dal voto. La richiesta che esprimeva l'emendamento a prima firma Madia, come anche quelli presentati dagli altri colleghi, era semplice e di grande buonsenso: permettere a chi studia, a chi lavora, a chi si cura lontano dal proprio comune di residenza, di votare dove vive. La maggioranza li vuole bocciare, si assume la responsabilità di ostacolare la partecipazione democratica di tanti nostri concittadini. Questa formula l'abbiamo sperimentata, funzionava, può funzionare. Perché per questo turno referendario la maggioranza e il Governo scelgono di non avvalersene? È una scelta. È una scelta politica grave dal mio e dal nostro punto di vista. Poi, vorrei sottolineare un altro aspetto. È una scelta che ha un impatto sulla democrazia, ma tenete conto anche degli aspetti economici. Molte delle persone che vivono fuori dal proprio comune sono giovani, sono studenti, sono lavoratori, che dovranno scegliere se esercitare il proprio diritto di voto, spendendo dei soldi, rinunciando a delle giornate per tornare nel proprio comune, oppure decidere di non votare. Ecco, io credo che questo sia un messaggio molto sbagliato che la maggioranza e il Governo danno, che in parte dice anche: partecipa meglio chi se lo può permettere di più. È un messaggio sbagliato. Allora, faccio una proposta ai colleghi di maggioranza che hanno detto che sarebbero d'accordo a far votare i fuori sede: cedete i posti di rappresentanti di lista dei vostri partiti ai cittadini fuori sede che vogliono partecipare alle elezioni. Una parte di quei cittadini potremmo recuperarli al voto.

## Intervento di "COLUCCI Alfonso" - "M5S"

(M5S). Grazie, Presidente. Intervengo, sul complesso degli emendamenti, in relazione a questo decreto-legge sulle elezioni. Un decreto-legge che ha recepito la deliberazione della Presidenza del Consiglio dei ministri che ha fissato, per il 22 e 23 marzo, le date per lo svolgimento delle consultazioni referendarie relative al referendum costituzionale sulla riforma cosiddetta della separazione delle carriere. Questo decreto-legge stabilisce, tra le altre cose, che questa consultazione referendaria debba tenersi nei giorni di 22 e 23 marzo. Noi, già in Commissione, ma anche in occasioni pubbliche diverse, abbiamo denunciato questa accelerazione nei tempi per la tenuta e lo svolgimento delle consultazioni referendarie che non corrisponde a quella che è la fondamentale esigenza che si dovrebbe avvertire in una democrazia compiuta, ossia che i cittadini siano compiutamente informati e documentati sui contenuti e sui risvolti, non solo politici, ma anche tecnici, di una riforma così importante. Una riforma di natura costituzionale che riguarda una molteplicità di norme della nostra Carta costituzionale e investe uno dei tre poteri fondamentali, secondo quella che è la classica tripartizione dei poteri fondamentali di uno Stato: il potere legislativo, il potere esecutivo e il potere giudiziario. Concerne una riorganizzazione proprio del potere giudiziario e riguarda, direttamente, quella che è l'organizzazione della magistratura. Ora, uno dei temi che, diciamo, comporta la necessità di andare nelle piazze e di spiegare è che non si tratta di una riforma della giustizia, così come la maggioranza vorrebbe far passare, perché di giustizia, in questa riforma, non c'è assolutamente niente a favore dei cittadini. Non c'è una misura che porti all'assunzione di nuovi magistrati, quando sappiamo che l'organico attuale dei magistrati italiani è fortemente scoperto; non ci sono misure per l'assunzione di personale ausiliario dei magistrati né strutture per efficientare i sistemi informatici e l'organizzazione degli uffici giudiziari italiani né relative all'edilizia giudiziaria né, tantomeno, relative all'edilizia e alla riorganizzazione penitenziaria del nostro ordinamento. Nulla. Nulla per i cittadini. Nulla che riguardi, davvero, una riforma della giustizia e recependo questa cattiva informazione, da parte della cittadinanza, davvero sarebbe stato opportuno che ai cittadini venisse concesso un maggior tempo di approfondimento e di studio - ripeto, per una riforma così importante, una riforma costituzionale - ma, il Governo ha mostrato fretta; ha mostrato una grande fretta nel fissare queste date, il 22 e il 23 marzo. Questa fretta induce, davvero, un sospetto, ossia che l'obiettivo, appunto, voluto dal Governo sia proprio quello di non consentire una compiuta informazione da parte dei cittadini; sia quella di far passare sott'acqua il messaggio profondo che questa riforma comporta, il messaggio di una alterazione del rapporto tra il potere esecutivo e il potere giudiziario, un indebolimento del potere giudiziario a favore del potere esecutivo, assecondando così una concezione, che noi certo non possiamo condividere, per la quale chi è eletto, chi ha i voti, chi ha la maggioranza, in qualche modo è al di sopra della legge. Noi, invece, riteniamo, in coerenza con quanto si legge in tutte le aule dei tribunali italiani, che “la legge è uguale per tutti”. Questo è un principio generale ed è diretta applicazione di un principio, ancora più fondamentale, che è conclamato nell'articolo 3 della nostra Carta costituzionale che è il principio di uguaglianza: “Tutti i cittadini (…) sono eguali davanti alla legge (…)”. Noi riteniamo che tutti i cittadini sono uguali di fronte alla legge e - scusatemi se potreste ritenere blasfema questa mia affermazione - finanche Giorgia Meloni Ora questo provvedimento, dunque, non può trovare, in alcun modo, il nostro accoglimento e la nostra approvazione. Si connota, peraltro, per una serie di carenze e di vizi: non si è riconosciuto il diritto di voto ai fuori sede, cioè a coloro che si trovano, per ragioni di studio, per ragioni di lavoro, per ragioni di cura, fuori dalla sede della propria residenza, i quali con questo provvedimento non potranno andare a votare nel luogo dove si trovano. Quindi, non potranno votare nel luogo dove sono. Ecco, questo è un grave I nostri emendamenti, presentati in Commissione, erano tesi proprio a introdurre il voto fuori sede e non sono stati approvati dalla maggioranza. Quindi, noi abbiamo con questo provvedimento che ben 5 milioni di italiani, che rappresentano il 10 per cento del corpo elettorale, il 12 per cento della popolazione italiana, non potranno facilmente recarsi al voto, non potranno esercitare il proprio diritto costituzionale, conclamato dall'articolo 48 della nostra Costituzione, se non con gravi difficoltà, se non sopportando il costo dei trasporti e, quindi, con grave costo personale. Ora, Presidente, questa è una scelta del tutto incomprensibile, se consideriamo che, nelle ultime due importanti votazioni, consultazioni che si sono tenute - faccio riferimento alle elezioni europee del 2024 e ai referendum abrogativi sui quali gli italiani hanno votato proprio nel 2025 - il voto fuori sede, sia pure in forma sperimentale, era stato riconosciuto. Dunque, noi non capiamo perché il Governo faccia un passo indietro, faccia un passo indietro con riferimento a una consultazione, questa referendaria, che presenta, quanto al voto fuori sede, minori criticità rispetto a quella rappresentata, ad esempio, dalle elezioni europee per il semplice fatto che, qui, non abbiamo una suddivisione per circoscrizioni del territorio e, quindi, del corpo elettorale, perché la circoscrizione nel referendum costituzionale, così come nei referendum abrogativi, è unica. Di conseguenza, i problemi tecnici, che si è ritenuto dovessero essere risolti, sia pure in via sperimentale in occasione sia delle elezioni europee e sia dei referendum abrogativi, inspiegabilmente qui risorgono e abbiamo dei problemi tecnici insuperabili né, tantomeno, ci si venga a dire che non ci sono i tempi tecnici per risolvere il tema del voto fuori sede. Questa non è una, diciamo, giustificazione accoglibile, è del tutto risibile sia perché, come dicevo, ci sono gli esempi, i casi, i precedenti, sia perché, se non ci sono i tempi tecnici, anche qui è una volontà del Governo aver fissato così anticipatamente le consultazioni referendarie. Se, davvero, il Governo avesse voluto consentire alle persone fuori sede di esercitare pienamente il proprio diritto di voto, non avrebbe dovuto così precipitarsi nel determinare le date nel 22 e 23 di marzo, ma avrebbe dovuto, all'opposto, dare maggiore tempo, nei limiti che la legge costituzionale garantisce - dai 50 ai 70 giorni dalla data in cui la Cassazione proclama l'ammissibilità del quesito referendario -, ricordando che il quesito referendario, ad oggi, non è del tutto completo e compiuto. Infatti, in data 27 gennaio, solo in data 27 gennaio, nei termini previsti dalla nostra Costituzione, il comitato dei 15 volenterosi ha depositato oltre 500.000 firme, riformulando quello che è il quesito già approvato dalla Corte di cassazione quale formulato dai parlamentari. Quindi, Presidente, è evidente che questo provvedimento contiene una grave distorsione di quella che è una sana dinamica di informazione dei cittadini cui un Governo dovrebbe essere preposto, di cui dovrebbe farsi davvero tutore. Viene il dubbio che tutto questo abbia una vera e propria strategia e giustificazione politica, ossia che il Governo Meloni voglia proprio evitare che queste 5 milioni di persone possano andare al voto perché probabilmente teme che…

(M5S). Grazie, Presidente. Sono talmente a favore di questo voto fuori sede che il voto fuori sede non è possibile con questo provvedimento: è davvero strepitoso; perché si dichiarano tutti quanti a favore; abbiamo sentito il deputato Urzi', abbiamo sentito in Commissione anche la Sottosegretaria Ferro, sono tutti favorevoli ma in questo provvedimento il voto fuori sede non c'è; e vuol dire che molti ragazzi che studiano fuori non potranno andare a votare, perché non potranno sostenere i costi di trasporto in Italia, soprattutto in quel periodo, in cui i treni saranno particolarmente pieni proprio per le ragioni referendarie. E allora, Presidente, usciamo da questa ipocrisia, ossia che ci sono ragioni tecniche che lo impediscono. Non è assolutamente così perché per ben due volte in Italia, anche in occasione di competizioni elettorali importanti come quelle europee, abbiamo votato consentendo il voto da parte dei fuori sede. E quindi non si vede la ragione per la quale il Governo, nell'approntare questo decreto-legge, non abbia inserito questa previsione nel decreto-legge stesso e non si vede ragione tecnica per la quale non vengano approvati i nostri emendamenti che, appunto, guardano a queste persone che vivono fuori dal proprio luogo di residenza. E allora, Presidente, mi viene da ricordare quella scena di quel film, Noi ritorniamo a una situazione che quel film descrive nel 1981. Quel film riporta una scena divertente, ma purtroppo non è affatto divertente quello che oggi sta accadendo in quest'Aula, dove questa maggioranza disconosce il diritto di cinque milioni di persone, che vivono fuori dal posto della propria residenza per ragioni di studio, di cura e di lavoro, di poter esercitare il proprio primario diritto costituzionale. E allora io qui mi rivolgo, Presidente, ai giovani d'Italia, i giovani che vogliono cambiare questo Paese, i giovani che vogliono votare al referendum, cui dico: fate i rappresentanti di lista E allora vi dico: questa è la soluzione, giovani d'Italia! Andate a iscrivervi quali rappresentanti di lista Presidente, è triste. È triste che si debba dire a un ragazzo italiano: devi usare un

(M5S). Grazie, Presidente. Veda, io vorrei introdurre anche un altro elemento in questa discussione ampia, che non vede una grande partecipazione da parte della maggioranza e del Governo, e lo dico davvero con dispiacere, perché, invece, sarebbe questa la sede nella quale confrontarsi. Qui stiamo parlando di una legge che è, in senso lato, elettorale, perché disciplina l'esercizio del diritto di voto, sia pure in una competizione che non è elettiva, bensì referendaria, ma è comunque una legge elettorale. Una legge che fa seguito proprio all'espletamento, nel 2025, dei referendum abrogativi, che partecipano della stessa natura: uno è un referendum abrogativo, l'altro è, naturalmente, costituzionale, ne conosciamo la diversità di disciplina, ma sono entrambi degli eventi di natura referendaria e non elettiva. Allora, parlando di legge elettorale in questo senso lato, il criterio che dovrebbe ispirare un buon Governo è quello della stabilità delle leggi in materia elettorale. Risulta difficile giustificare validamente ai cittadini italiani perché si siano tenute ben due competizioni, le elezioni europee del 2024 e le votazioni referendarie, sia pure nei referendum abrogativi del 2025, ben quattro votazioni referendarie, ammettendo, sia pure in via sperimentale, il voto da parte delle persone fuori sede e, invece, questa volta, questo diritto non venga ad essere attuato, non venga ad essere riconosciuto. È difficile spiegare che cosa sia successo, quale elemento nuovo abbia prodotto questa modifica, questo passo indietro da parte del Governo e della maggioranza. Le leggi elettorali dovrebbero essere ispirate a un principio fondamentale, il principio di stabilità, ma, aggiungo, forse, a un principio ulteriore, ossia che, quando al cittadino si è riconosciuto un diritto, ciò consiste non solo nel riconoscimento del diritto, ma nel contenuto del diritto stesso, cioè le modalità del suo esercizio, che sono un elemento intrinseco e qualificante del diritto stesso, perché è evidente che un diritto che viene spogliato di contenuto è un mezzo diritto. Quindi, nella misura in cui non viene riconosciuto a pieno il diritto, nella sua possibilità di esercizio concreto, e quindi del suo contenuto, risulta difficile spiegare ai cittadini, difficile spiegare ai giovani, ai ragazzi, perché l'anno scorso hanno potuto votare in quel modo, ma nel 2026, in occasione di questa particolare competizione referendaria, quel diritto non lo possono esercitare E, allora, si tratta di un diritto, io parlerei di un diritto quesito, cioè, nel momento in cui si sono svolte e non si sono verificate criticità rispetto a quelle competizioni elettorali e referendarie, oggi, come si fa a fare un passo indietro rispetto a quanto è già stato riconosciuto in concreto ed è stato attuato? Si dice: ma non c'è stata allora una grande affluenza, non c'è stata allora una grande partecipazione (parliamo dei referendum abrogativi). Beh, è evidente, era un esperimento, non ci sono stati i tempi per informare compiutamente i giovani della possibilità di esercitare questo diritto. E la democrazia si costruisce attraverso aggiunte, attraverso passi, attraverso processi, che portano sempre più i cittadini a poter partecipare. Invece, questa volta non è. Si fa un passo indietro e non è comprensibile per i ragazzi perché non possono più farlo. Davvero, io non sono abituato a fare dietrologie o a pensare che dietro ci sia sempre un grande complotto, ma, in questo caso, viene davvero da pensare che questo Governo abbia paura della partecipazione nel referendum per il “no” alla separazione delle carriere dei magistrati

## Intervento di "DE CORATO Riccardo" - "FDI" - ("Relatore per la commissione")

Signor Presidente, il parere è contrario su tutte le proposte emendative, ad eccezione degli emendamenti 1.200 e 1.201 della Commissione.

## Intervento di "FERRO Wanda" - "FDI" - ("Membro di Governo")

. Presidente, parere conforme a quello del relatore.

## Intervento di "GIACHETTI Roberto" - "IV-C-RE"

(IV-C-RE). La ringrazio, Presidente. Intervengo perché è un argomento sul quale è assolutamente vero - se non altro perché la pressione che arriva da milioni di persone è una pressione non schierata politicamente, ma che pretende dalla politica una risposta - che, da una parte e dall'altra, siamo tutti d'accordo sull'esigenza di garantire questo diritto, che dovrebbe essere un presupposto costituzionale, che per una parte della popolazione italiana non si realizza. Non è vero quello che ha detto adesso il collega Urzi'. Gentile Presidente, attraverso di lei, vorrei dire al collega Urzi' - lo sa perfettamente la collega Ferro e lo sanno perfettamente tutti i colleghi della collega Ferro che hanno preceduto la collega Ferro seduta a quel banco - che non è la politica che non vuole risolvere questo problema, sono gli uffici del Ministero dell'Interno che non vogliono risolvere questo problema, tant'è che, dopo un lavoro che ha coinvolto innanzitutto la collega Ferro nelle fasi precedenti, siamo arrivati ad ottenere che quello che, collega Urzi', veniva detto, esattamente come lei ha detto oggi, ossia che per motivi tecnici non era possibile, realizzabile e via dicendo, miracolosamente per le europee e per i referendum del 2025 invece è stato possibile farlo, ancorché in maniera sperimentale. Questo significa che l'impossibilità tecnica di fare un'operazione del genere era semplicemente l'argomento attraverso il quale la politica per anni si è sempre fermata, dicendo che tecnicamente non si poteva garantire un diritto costituzionale a chi lo aveva fino in fondo. Sappiamo che questo è il problema. Io penso che, proprio perché ne siamo consapevoli, insieme la politica deve garantire che l'indirizzo e la volontà politica siano realizzati da chi al momento, a prescindere dal Governo che c'è, ha il dovere di lavorare per consentire che la scelta politica trovi attuazione. Non mi venite a dire che ci sono dei problemi tecnici insuperabili e via dicendo, perché, grazie al lavoro della Sottosegretaria Ferro e di tutti noi, ci sono stati due precedenti nei quali questo problema tecnico, guarda caso, è stato superato. Come tutti hanno ricordato, improvvisamente, questo problema tecnico adesso si ripropone. Troviamo le forme, visto che siamo in prima lettura, affinché questo problema tecnico sia risolto, esattamente come l'abbiamo risolto prima, ma non ci venite a dire che c'è un problema tecnico, perché, sennò, dobbiamo pensare che c'è un problema politico. Io vorrei non crederlo, perché credo a quello che dice il collega Urzi' e che dicono tutti, ossia che siamo tutti d'accordo su questo. E allora, se siamo d'accordo su questo, troviamo una soluzione, spiegando a chi deve poi attuare le scelte politiche di collaborare affinché la soluzione sia trovata

(IV-C-RE). Grazie, signora Presidente. Un po' come i colleghi che mi hanno preceduto, anche noi vogliamo approfittare di questa ultima occasione per quanto riguarda il nostro emendamento, ma poi ce n'è ancora qualcun altro, per cercare di portare a una riflessione il Governo a proposito dell'esigenza, della necessità, di non continuare a penalizzare un pezzo del popolo italiano, dell'elettorato italiano, quello che, non per svago o per divertimento, ma per ragioni che sono note a tutti, sia a noi dell'opposizione che ai colleghi della maggioranza, hanno un oggettivo impedimento nel poter partecipare alle elezioni, e quindi a poter esprimere il loro diritto di voto, esattamente come tutti gli altri. Noi continuiamo, con questo emendamento, a cercare di incalzare il Governo, anche perché, lo ricordavano anche i colleghi che mi hanno preceduto, stiamo parlando di milioni di persone. Stiamo parlando di milioni di persone che avrebbero la possibilità di contribuire a portare magari a un'inversione di tendenza, a un fenomeno che sulla carta preoccupa tutti noi. Io glielo dico molto serenamente e molto chiaramente, signora Sottosegretaria: io non penso che il problema del Governo sia quello di consentire che ci siano meno persone che votano al referendum. Io penso, purtroppo, che il Governo stia mettendo in atto... Lei sa perfettamente e sanno i colleghi che io voterò e ho dichiarato che voterò a favore del referendum sulla separazione delle carriere, e, con grandissimo dispiacere, devo però prendere atto che il Governo sta facendo di tutto non per non far venire le persone a votare a favore del referendum, ma per fare in modo che le persone vadano a votare contro il referendum. Le dichiarazioni che abbiamo sentito ancora questa mattina, che, in modo del tutto strumentale, senza alcuna cognizione reale di quello di cui si discute, sono soltanto una perpetua occasione per poter prendere a randellate la magistratura, sono esattamente il modo attraverso il quale il Governo e la maggioranza riusciranno nell'iperbolico risultato di perdere un referendum che sulla carta avevamo straordinariamente vinto. Non penso che voi abbiate bisogno di non far andare la gente a votare. Voi state distruggendo, per quanto mi riguarda, una battaglia trentennale attraverso una strumentalizzazione di posizioni che non c'entrano nulla con il referendum e con la separazione delle carriere. Chiarito questo, vorrei però anche dirvi che il problema dell'astensionismo, invece, è un problema che dovremmo sentire tutti quanti. Faceva bene il collega Alfonso Colucci a mettere in evidenza che non c'è neanche poi questa ragione tecnica, lo dico al collega Urzi', perché ci sono delle categorie - ovviamente lo metto tra quattro virgolette - di “privilegiati” che invece già lo esercitano questo diritto. E non sono soltanto i rappresentanti di lista, è anche quella che qualcuno, non certo io, definisce “la casta”. Perché noi candidati, se siamo candidati in un collegio che non è quello nostro di residenza, abbiamo il diritto di votare nel collegio dove siamo candidati. Alcune categorie di lavoratori, le Forze dell'ordine che presidiano i seggi, hanno il diritto di votare fuori dalla sede di residenza. E allora perché… mi rimane un minuto, pensavo di avere molto di più, signora Sottosegretaria. Ma allora - rimango e chiudo il mio intervento, facendo felice la Presidente, che così non mi deve interrompere ulteriormente, giustamente, perché fa il suo dovere - perché, non essendoci problemi tecnici, perché i precedenti ci dicono che i problemi tecnici, per fortuna, dopo 30 anni li abbiamo superati, dobbiamo lasciare che la politica sia sotto scacco della burocrazia? Mi piacerebbe una sua risposta

## Intervento di "GRIMALDI Marco" - "AVS"

(AVS). Grazie, Presidente. Credo che in quest'Aula nessuno sottovaluti quello che è successo negli ultimi anni, cioè sempre meno persone si sono recate alle urne, e la disaffezione è un tema che in qualche modo riguarda tutti: non solo chi sta momentaneamente all'opposizione o chi sta momentaneamente al Governo. Ma a tutto questo si è aggiunta la pandemia, si sono aggiunte ovviamente le crisi che abbiamo visto, fra cui le guerre, e anche, diciamo, il cambiamento strutturale dell'economia; e pensate al lavoro povero, a quanto è tornata l'emigrazione dal nostro Paese e anche dentro il nostro Paese, soprattutto dal Sud al Nord. La questione dei fuori sede non riguarda solo gli studenti universitari che sono la maggior parte, diciamo, di quei cinque milioni di persone a cui rischiamo di sottrarre un diritto; riguarda tante persone che si curano fuori dal proprio luogo di nascita o dove risiedono; riguarda, ovviamente, tantissimi lavoratori e lavoratrici. Credo che in un momento storico in cui, tra l'altro, i mezzi pubblici costano così tanto - pensate a quanto sono aumentati da prima della pandemia -, in un momento storico in cui è difficile programmare il ritorno a casa, soprattutto perché costa e perché, magari, lavori intermittenti e precari non te lo permettono, ecco, in tutto questo credo che avremmo potuto e dovuto trovare una soluzione. Una soluzione che, tra l'altro, passa da un'innovazione che è possibile, che abbiamo sperimentato. Un'innovazione, tra l'altro, ancora più semplice in un referendum perché, a differenza delle europee, non c'è bisogno di costruire un collegio, di costruire un luogo virtuale dove stanno tutte quelle persone che non stanno nel collegio territoriale. E, in più, fateci dire: questa cosa ci parla di futuro. Ma come è possibile che in tutta Europa il voto postale, il voto digitale è iniziato pian piano a farsi avanti contro i brogli, contro la disaffezione, contro gli errori? Ma pensate ancora a quante persone sbagliano a votare proprio perché ogni volta c'è un meccanismo diverso. Ecco - io lo dico così - troviamo un terreno di confronto; un terreno di confronto che passa dal fatto di dare questa possibilità. Io non ci credo che abbiate paura del referendum. Non ci credo. Forse avete paura delle analisi che ci dicono che i più giovani non vi daranno la fiducia, ma non credo che possiate essere spaventati da tutto questo. E allora ve lo diciamo ancora una volta: diamo questa possibilità. Anche noi, come Alleanza Verdi e Sinistra, ovviamente, abbiamo già lanciato un appello a tutti i giovani ma non solo, ai lavoratori e alle lavoratrici: fate i rappresentanti di lista. Diamo l'idea che questa partecipazione referendaria sia di tutti e che, proprio perché non volete sottrarvi un diritto, lo acquisterete. Ma lo dico così sommessamente: è un modo surrettizio, è una pezza che tutti noi proviamo a dare per dare quel diritto. Invece oggi, invece che quella pezza potreste dare un grande contributo. Per questo sottoscriviamo questo emendamento e per questo continuiamo a fare un appello alla maggioranza perché cambi l'atteggiamento e perché dia una speranza a quegli elettori e a quelle elettrici che vogliono tornare a votare

## Intervento di "GRIPPO Valentina" - "AZ-PER-RE"

(AZ-PER-RE). Grazie, Presidente. Non sono intervenuta sugli articoli aggiuntivi precedenti, che pure condivido, perché con i colleghi abbiamo fatto un percorso comune e parallelo. Mi unisco alla perplessità, allo spiazzamento rispetto al tono di questa discussione; percepisco anche un imbarazzo della Sottosegretaria, perché davvero l'Aula è una, è questa, e noi, nel 2023, eravamo gli stessi, gli stessi rappresentavano il Governo. Ricordo le parole dette in quest'Aula, quando fummo davvero perplessi a fronte di una delega in bianco che veniva data al Governo. Ricordo, per chi non ricordasse i passaggi precisi, che c'erano diverse proposte di legge che spiegavano come 5 milioni di persone in questa Nazione, il 10 per cento degli aventi diritto al voto, dovessero in qualche modo usufruire delle modalità che in tutto il mondo si stanno sperimentando. Addirittura in Francia abbiamo il voto per procura, il voto elettronico, il voto per posta. Le modalità sono 100, le discutemmo tutte e dal Governo ci fu detto: capiamo la vostra preoccupazione, ma fidatevi di noi, perché noi, da qui a pochi mesi, metteremo a terra tutto. Proprio in quest'Aula, soprattutto a partire da quelle consultazioni che non avevano vincoli territoriali, non c'erano i collegi, né i limiti di mobilità - ed è il caso del referendum, lo ricordo, dove una persona che, per lavoro, per salute o per studio, sta temporaneamente a Milano, si trova esattamente davanti la stessa scheda elettorale di quello che si trova a Catania -, all'epoca ci diceste: partiremo da quel tipo di consultazioni a brevissimo, in settimane per quelle persone sarà possibile esercitare il voto. Oggi ho sentito il collega Urzi' dirci che questa cosa non si riesce a fare per motivi di tempo. Sono tre anni che ne parliamo, quanto tempo vi serviva? È veramente spiazzante non comprendere. A questo si aggiunge un'altra riflessione, colleghi, che voglio condividere con voi, perché qui la responsabilità va ben oltre la dialettica fra maggioranza e opposizione, fra chi guida la macchina… C'è solo una cosa che è peggiore di non consentire ai cittadini il proprio diritto costituzionale di voto ed è quella di consentirglielo discrezionalmente. Avete trovato un modo, avete sperimentato un percorso e, adesso, alla prossima consultazione, li private di quello stesso diritto? Ecco, non voglio sentirmi complice di questo di questo percorso; è ancor peggio di non aver avviato una sperimentazione. Io ora non ho idea di come possa fare il Governo, essendosi ridotto ad oggi, a inserire questa cosa, ma mi appello a lei, Sottosegretaria, perché so che è comune la sensibilità su questo tema. Io penso sia veramente macroscopico, nella forma di consultazione, che tutti noi avevamo identificato come la più semplice da affrontare, consentendo a chi era in un'altra regione, in un altro comune, di votare da fuori sede; oggi, dopo aver avviato la sperimentazione, torniamo indietro, senza alcuna motivazione, senza che a quest'Aula e ai cittadini sia fornita una spiegazione. Io penso sia molto grave. Mi appello davvero al Governo, affinché si trovi una strada, perché altrimenti davvero ci rendiamo tutti complici di un arretramento e di una discrezionalità nell'elargire il primo diritto dei cittadini di cui noi non vorrei fare parte

## Intervento di "MADIA Maria Anna" - "PD-IDP"

(PD-IDP). Grazie, Presidente. Io chiedo di intervenire sul complesso degli emendamenti perché penso che ci siano tre tipi di provvedimenti che si possono discutere e susseguire in una legislatura. Alcuni provvedimenti dividono maggioranza e opposizione legittimamente. È la democrazia: si vincono le elezioni e si governa con un programma che, spesso, ha molte cose diverse da chi, in quel momento, ha perso le elezioni ed è, dunque, opposizione. C'è, poi, un secondo gruppo di provvedimenti: sono i provvedimenti costosi, quelli che magari troverebbero anche una convergenza tra maggioranza e opposizione, ma che hanno impedimenti oggettivi dovuti alle coperture finanziarie. Poi, c'è il terzo tipo di provvedimenti e quando noi chiediamo che si continui a far votare i fuorisede, ci troviamo proprio in questo terzo gruppo. Sono quei provvedimenti che mettono d'accordo la maggioranza e l'opposizione e che non hanno alcun costo economico. Dunque, sono quei provvedimenti per i quali il Parlamento e gli eletti sono sorvegliati speciali dai cittadini, perché tutti i cittadini - e non solo quei 5 milioni che oggi si trovano a vivere lontano dal loro luogo di residenza, ma tutti coloro che capiscono che c'è un grande tema di astensionismo involontario - si chiedono: ma perché non approvano questa norma? Perché in Parlamento, dove tutti i gruppi politici sono d'accordo nel dire che i fuorisede devono votare, non decidono finalmente di dare all'Italia, come alle altre democrazie avanzate, una legislazione stabile che consenta a chi lavora, a chi studia e a chi si cura lontano dal luogo di residenza di votare? Perché? Qual è l'ostacolo? Io sono qui a chiederlo oggi alla Sottosegretaria Ferro, che rappresenta il Governo, con la quale abbiamo diverse volte discusso di questo tema e con la quale abbiamo iniziato in questa legislatura un percorso importante che le riconosciamo, perché, quando parliamo con la Sottosegretaria Ferro, gli obiettivi di maggioranza e opposizione sono gli stessi. L'onorevole Roscani di Fratelli d'Italia si è trovato spesso ai raduni che ci sono stati, dove diverse associazioni - cito “Voto dove Vivo”, ma non solo - chiedevano proprio che il Parlamento finalmente legiferasse su questo. Allora, il punto che noi dobbiamo far capire alle persone e ai cittadini, ma che io stessa oggi vorrei capire per provare a trasferirlo a chi mi fa molte domande oggi, è perché, se tutti i gruppi politici sono d'accordo e non ci sono costi economici e, anzi, è iniziato un percorso direi finanche virtuoso col Governo e con la maggioranza, che ha dato luogo a due prime sperimentazioni, oggi si decide di dire stop e si decide di dire ai fuorisede: non voterete al prossimo referendum e questo, chiaramente, non ci fa ben sperare anche sull'introduzione di una legislazione stabile in questa legislatura. Presidente, io non voglio pensare male. Io non voglio pensare che il fatto che si tratti a marzo di un referendum confermativo senza Noi oggi però vogliamo, dal Governo e dalla maggioranza, delle risposte comprensibili da dare all'esterno. Questo percorso è iniziato nella sostanza in questa legislatura, seppure eravamo di fatto arrivati alla fine nella passata legislatura, perché nella passata legislatura stavamo per approvare la legge e solo la caduta prematura del Governo Draghi ha fermato quel percorso. Noi vogliamo oggi avere, in quest'Aula, o un ripensamento del Governo - sarebbe la cosa più bella, Sottosegretaria Ferro - o l'assunzione di responsabilità sul fatto che si possa fare un decreto

## Intervento di "MAGI Riccardo" - "MISTO-+EUROPA"

(MISTO-+EUROPA). La ringrazio, Presidente. In occasione dei referendum abrogativi che si sono tenuti nel nostro Paese nel giugno dell'anno scorso, ho avuto modo, come presidente di uno dei comitati promotori, di incontrare, a Palazzo Chigi, il Ministro Piantedosi e il Sottosegretario Mantovano. In quell'occasione, concordammo e ottenemmo dal Governo la possibilità che, per la prima volta, in Italia fosse esercitato il diritto di voto fuori sede non solo per gli studenti - cosa che era già avvenuta alle precedenti elezioni europee -, ma anche per i lavoratori fuori sede e per chi si trova fuori sede per motivi di cura. Questo articolo aggiuntivo, che avevo già presentato in I Commissione (Affari costituzionali), ricalca esattamente la disciplina che il Governo, l'attuale Governo, aveva scritto in quell'occasione. L'unica cosa che cambia sono i termini temporali previsti per la richiesta da parte delle cittadine e dei cittadini che vogliono esercitare questo diritto di voto fuori sede. Ora, è chiaro che le spiegazioni che abbiamo sentito, peraltro contrastanti in Commissione tra Governo e rappresentanti dei partiti di maggioranza, non convincono perché non ci sono di tutta evidenza motivi tecnici per dire di no a questa sperimentazione, che è già avvenuta e ha funzionato. Votarono in quel caso più di 60.000 persone, circa 63.000. Un numero sicuramente destinato ad aumentare, qualora vi sia una informazione maggiore - quello era il primo caso in cui si sperimentava questa cosa -, e può riguardare - concludo - un bacino di 5 milioni di persone. Il punto è la volontà politica del Governo. Se oggi ci sono motivi di tempo ristretti - e non ci sono perché in 15 giorni si possono lavorare le richieste - è perché il Governo non ha inserito questa norma, che aveva scritto il Governo stesso, nel decreto che è stato depositato alle Camere nel mese di dicembre. Il collega Urzi' scuote la testa, ma in Commissione è intervenuto dicendo che Fratelli d'Italia è semplicemente contrario

## Intervento di "PAVANELLI Emma" - "M5S"

(M5S). Grazie, signora Presidente. Ebbene, questo emendamento è molto importante perché, dopo aver limitato il diritto di voto dei cittadini fuori sede, cioè coloro che non stanno nel proprio comune di residenza durante le date delle votazioni… vorrei ricordare a quest'Aula che, se non sbaglio, era il senatore Gasparri che insisteva affinché si votasse su due giorni perché bisognava aumentare la partecipazione al voto. Ricordo bene comunicati stampa continui prima di questo decreto-legge. Invece, voi state facendo esattamente l'opposto, dopo aver silurato le nostre proposte di legge, inclusa quella a mia prima firma, nonostante il Ministero avesse detto che la proposta di legge a mia prima firma - che riguardava, nello specifico i referendum e le elezioni europee - era la più fattibile. Ebbene, è stata fattibile per due anni. Oggi che siamo alle porte di un importante appuntamento elettorale per una modifica costituzionale non è più importante per questo Governo. Questo emendamento del collega Lomuti - e chiedo, Presidente, se posso sottoscriverlo - riguarda gli elettori residenti all'estero, quelli iscritti all'AIRE. Si tratta di coloro che sono cittadini italiani, che vivono all'estero e che sono regolarmente iscritti all'AIRE. Ebbene, posso testimoniare che, alle ultime elezioni referendarie, a molti cittadini italiani residenti all'estero non sono arrivati i plichi per poter votare. Lo posso testimoniare, perché è successo ad alcuni membri della mia famiglia. Allora, questo emendamento è molto importante per capire il numero di cittadini che votano, perché votano o più che altro perché non hanno votato. Se loro non ricevono i plichi, non possono votare. Questo è più che evidente. Allora, c'è la necessità, da parte anche del Governo e del Ministero, di poter fare un'analisi sul voto all'estero, non di eliminarlo, ma di fare un'analisi e capire per quali motivi questi plichi non arrivano. Se quel residente italiano all'estero non cambia indirizzo, non si comprende per quale motivo non gli arriva la busta per poter votare. Ecco, io vorrei poter continuare, Presidente, ma vedo che il Governo è al telefono. Allora, è inutile che proseguo con il mio ragionamento

## Intervento di "RICCIARDI Toni" - "PD-IDP"

(PD-IDP). Grazie, Presidente. Sottosegretaria Ferro, colgo l'occasione di questo emendamento per fare un piccolo ragionamento con lei e capire se sbaglio io o se, potenzialmente, ho colto un problema nel Governo. Abbiamo ascoltato, fino adesso, colleghe e colleghi, tutta la discussione alla quale non c'è mai stata una risposta, se non quella tecnica, diciamo, del non voto ai fuori sede. Stiamo parlando di 4 milioni, 4,5 milioni, 5 milioni. A questi, però, care colleghe e cari colleghi, vanno aggiunti almeno 4 milioni e 200.000 elettori. Qui la cifra è più precisa, perché è nel provvedimento, nella scheda tecnica, di italiani e italiane all'estero. Ma perché vi sto dicendo questo? Perché voi state perpetrando esattamente la stessa malefatta che avete fatto qualche mese fa. Mi spiego, Sottosegretaria Ferro. Non è di sua stretta competenza, perché non è del MAECI fortunatamente, ma ebbi modo di discutere in occasione di un'interrogazione con il Sottosegretario Silli, ponendogli una domanda su quanti soldi fossero stati appostati per far votare gli italiani all'estero. Lui disse: abbiamo speso 29 milioni. In realtà, l'appostamento era di 25, ai quali hanno aggiunto, poi, di corsa 4 milioni per un totale di 29. Peccato che la richiesta delle sedi diplomatico-consolari - e stiamo parlando di 8 mesi fa, non di 8 anni fa - oscillava tra i 50 e i 55 milioni. Il risultato del dimezzamento delle risorse, che cosa ha prodotto? Ha prodotto: Allora, la domanda che sorge spontanea, Sottosegretaria Ferro, è: voi state costituzionalmente tentando di garantire un diritto che è quello dell'esercizio del voto a tutte e a tutti o state immaginando, per non so quale ragione politica - io non ci credo, Sottosegretaria, ma me lo chiedo - per qualche ragione politica, di voler dimezzare la partecipazione scientificamente? Perché, tra i fuori sede e gli italiani all'estero, voi state limitando e mettendo in difficoltà l'esercizio del voto di una cosa come 8 milioni di italiane e di italiani. E, poi, staremo qui a commentare, il giorno dopo, che la percentuale dell'astensionismo è alta. Peccato che, tra tutti gli scienziati che commentano l'astensionismo, nessuno si preoccupa mai di analizzare che, probabilmente, quelle persone, per una ragione atavica che caratterizza identitariamente questo Paese, vivono altrove. E, allora, quello che fa una moderna democrazia, che cerca di garantire il principio costituzionale del diritto e dell'esercizio del voto, è preoccuparsi di capire dove vivono i propri cittadini. E se 8 milioni di persone, aventi diritto al voto, non vivono nell'indirizzo di residenza, c'è un problema, ovvero che questo Governo sta scientificamente limitando un diritto costituzionalmente riconosciuto. E, allora, Sottosegretaria Ferro, mi dispiace: io non vorrei che, tra qualche mese, quando analizzeremo i dati del risultato referendario, non in termini qualitativi, ossia se ha vinto il “sì” o se ha vinto il “no”…

## Intervento di "RICHETTI Matteo" - "AZ-PER-RE"

(AZ-PER-RE). Grazie, Presidente. Il collega Colucci ha più volte usato i termini “diritto di voto” rispetto alla discussione che stiamo per iniziare. Ho deciso di fare questo intervento sul complesso degli emendamenti perché più che un punto specifico riguarda il contesto nel quale noi andiamo ad approvare questo provvedimento. Perché il diritto di voto è centrale? Perché - lo ricordava il collega - voi oggi non darete, non riconoscerete la possibilità di un voto, su cui abbiamo dibattuto molte volte, che è quello ai fuori sede, perché credo che questo nasconda, in realtà, una concezione del voto, del diritto di voto e, di conseguenza, della democrazia della quale non abbiamo discusso abbastanza. Infatti - e la sua presenza, Presidente, alla Presidenza dà più forza a questa mia riflessione - le parole che ha pronunciato il consigliere comunale di Formigine, il signor Costantino Righi Riva, che era candidato in un comune importante sopra i 30.000 abitanti per tutto il centrodestra, riconsegnano la concezione del diritto di voto che, secondo me, è insita nel centrodestra italiano. “Il diritto di voto alle donne è stato riconosciuto in Italia solo nel 1946 perché vi era il fondato timore che potesse rappresentare un primo attacco all'unità familiare. La storia si è incaricata di dimostrare che questo timore era più che fondato. D'altra parte, se una casa è divisa in se stessa, quella casa non può reggersi” ci spiega il candidato del centrodestra Righi Riva. “Dopo il 1946 sono arrivate leggi, come quelle sul divorzio, l'aborto, la riforma del diritto di famiglia, che hanno rappresentato altrettanti attacchi alla famiglia e le conseguenze sono sotto gli occhi di tutti. Piuttosto che al passato, però, si dovrebbe guardare al futuro e alla crisi dell'individualismo liberale, che ha portato al riconoscimento del diritto di voto alle donne (…)”. Io vorrei capire, poiché non ho letto nessuna condanna di nessun esponente, di nessun collega e di nessuna collega, se questa è l'idea di diritto di voto con la quale ci apprestiamo a fare questa discussione, perché il diritto di voto alle donne è stata una grande conquista per questa Repubblica e per la politica

## Intervento di "SCARPA Rachele" - "PD-IDP"

(PD-IDP). Grazie, Presidente. Questa è l'ultima occasione, lo dico alla Sottosegretaria per suo tramite. È l'ultima occasione che avete per fare un qualcosa di veramente giusto e veramente democratico, e la state sprecando. Dopo due sperimentazioni, dopo che casualmente ci si è dimenticati di inserire all'interno del decreto che stiamo votando e discutendo oggi la possibilità di votare fuori sede, dopo che si sapeva da tempo che avremmo dovuto fare questo referendum sulla giustizia, la scusa dei tempi tecnici suona ridicola, colleghi, non regge. Non sono i tempi tecnici a mancare evidentemente: a mancare è la volontà politica. La volontà politica di far votare 4,5 milioni di persone che studiano, si curano e lavorano distanti dal loro luogo di residenza e si fanno ogni giorno un mazzo così per lavorare e studiare nel nostro Paese. Oltre alla volontà politica, Presidente, a me sembra che manchi anche il coraggio di guardare queste persone in faccia, di prendersi una responsabilità e di dire loro la verità: non abbiamo voluto farvi votare a questo appuntamento elettorale perché abbiamo fatto un calcolo e non ci conveniva. Queste persone, Presidente, non dovrebbero essere costrette a iscriversi e a presentarsi come rappresentanti di lista, pur di poter votare. Anche noi, come Partito Democratico, li aiuteremo a organizzarsi in questo senso e faremo di tutto per massimizzare la partecipazione al referendum sulla giustizia. Ma dobbiamo dircelo: è un'ingiustizia grande come una casa, non dovrebbe funzionare così. Uno studente non dovrebbe essere costretto a ricorrere a un A suon di ingiustizie è come si ammazza la partecipazione nel nostro Paese, è come si distrugge la fiducia nella politica, è come si continua a trascinarci in questa spirale di astensionismo che cresce ogni volta. E noi, sperduti, ci guardiamo intorno e ci chiediamo: com'è stato possibile anche questa volta? Così è stato possibile, Presidente, grazie a questa destra che ha scelto di escludere un pezzo d'Italia dalla possibilità di votare, dalla nostra democrazia. Vergognatevi

## Intervento di "URZI' Alessandro" - "FDI"

(FDI). Grazie, Presidente. Intervengo rapidissimamente. Noi abbiamo svolto un lavoro molto approfondito in Commissione legislativa, peraltro, era presente anche la collega Madia. Nel corso dell'istruttoria sul complesso, anzi, sui singoli emendamenti ci sono state delle dichiarazioni estremamente precise, puntuali e di rilievo assolutamente tecnico da parte del Sottosegretario, onorevole Wanda Ferro - che ovviamente ringrazio per la precisione e la puntualità -, che ha definito chiaramente, sulla base di difficoltà, di ostacoli di ordine squisitamente temporale, la possibilità con questo provvedimento di intervenire sulla materia del voto dei fuorisede, il che non incide in alcun modo sul processo legislativo…

## Intervento di "ZARATTI Filiberto" - "AVS"

(AVS). Grazie, signora Presidente e signora rappresentante del Governo. Evidentemente, non c'è cosa che ha più difficoltà ad essere realizzata, se non quella che ha l'accordo di tutti, come in questo caso. Perché la Sottosegretaria Wanda Ferro più volte si è detta entusiasta e d'accordo nel fare questa norma, i colleghi della maggioranza sono tutti quanti d'accordo e noi dell'opposizione abbiamo presentato anche degli emendamenti a questo provvedimento per rendere finalmente agibile il diritto al voto delle cittadine e dei cittadini italiani che non possono vivere a casa propria non per questioni, diciamo così, di vacanze oppure per questioni di benessere ma, semplicemente, per un bisogno congenito, un bisogno forte. Ci sono 5 milioni di italiani che vivono fuori casa, fuori dalla propria regione, fuori dalla propria comunità per motivi di studio, molti per motivi di lavoro, altri per motivi di salute. E guardate che a questi 5 milioni di persone dovremmo garantire i diritti per cui vanno via: dovremmo garantire ai ragazzi il diritto di studiare a casa propria, dovremmo garantire a queste persone il diritto di lavorare a casa propria e di curarsi a casa propria. Invece, non soltanto neghiamo questi diritti fondamentali che sono, come dire, connaturati e fondamentali anche dal punto di vista dell'essere cittadino, ma poi neghiamo loro anche il diritto di votare. Forse, magari, perché abbiamo un po' paura del voto che questi 5 milioni di persone vogliono e possono esprimere. Proprio loro ai quali vengono negati i diritti fondamentali. Ecco, io penso che su questo, però, noi dobbiamo sgombrare il campo dall'ipocrisia. Perché se, una volta tanto, tutto il Parlamento è d'accordo sul fare e sul trovare una soluzione a favore dei cittadini e delle cittadine, perché mai questa norma non dovrebbe essere realizzata e messa in campo? Guardate che questo problema non ce l'abbiamo solo noi in Italia perché lo stivale è lungo. Ce l'hanno avuto in Germania, ce l'hanno in Francia, in Spagna. Ce l'hanno in tutti i Paesi del mondo e, guarda caso, in tutti i Paesi del mondo hanno trovato una soluzione. Ma sarà mai così difficile sceglierne una che adottano gli altri - una sola, quella che volete - e applicarla al nostro Paese, tanto da consentire, anche in Italia, la possibilità di esprimere un voto? Tanto più su una questione importante come il referendum. Perché dico “il referendum”? Perché, in questa occasione, non soltanto viene negato il diritto di scegliere chi vi governa - che, insomma, è una questione abbastanza importante nella vita democratica di un Paese - ma, addirittura, qui si tratta di un referendum costituzionale. Cioè, si cambia la Carta fondamentale del Paese. E se non bisogna fare uno sforzo in questa occasione per consentire a tutte e a tutti di partecipare, in quale altre occasioni questo deve avvenire? Abbiamo fatto una sperimentazione che ha avuto buoni risultati. Non ci sono particolari criticità rispetto a quell'esperienza. È vero, hanno partecipato poche persone rispetto alla globalità di quelli che avrebbero avuto diritto, Sottosegretaria Ferro: lei l'ha detto in Commissione e questo è un dato vero. Però, voglio anche ricordare che, forse, quei 5 milioni di cittadini bisognava pure informarli un po' meglio della possibilità di esercitare quel diritto. Cioè, non è che si fanno due comunicati al TG e noi pensiamo che tutte le persone devono essere informate sulle modalità per richiedere la possibilità di votare fuori sede. Ma detto questo, la sperimentazione è stata positiva.

(AVS). Grazie, signora Presidente. Con questo nostro articolo aggiuntivo, visto che gli emendamenti più importanti, quelli che avrebbero cambiato la questione fondamentale del diritto a votare di 5 milioni di persone, sono stati - mi consenta, Sottosegretaria - miseramente bocciati, anche con il suo parere negativo, almeno cerchiamo di trovare condizioni che possano agevolare queste persone nel raggiungere i luoghi di residenza per poter votare. Questo nostro articolo aggiuntivo tende a chiedere un rimborso del 100 per cento del prezzo del biglietto necessario per recarsi alle urne. Come voi sapete, del resto, le persone che si trovano a lavorare fuori casa, lontano da casa e, soprattutto, gli studenti e gran parte delle persone che si trovano fuori anche per motivi di salute hanno problemi economici forti perché sono costretti, ovviamente, per poter lavorare, studiare o provvedere alla propria salute ad avere una casa, una seconda casa, una stanza che, con i costi che ci sono, con gli affitti che ci sono, ha un costo veramente esorbitante. Quindi, queste persone non hanno neanche la possibilità economica di tornare, posto che riescano a trovare il tempo. Quindi, il nostro articolo aggiuntivo tende ad agevolare queste persone. Ora, io so, Sottosegretaria, che una forma di agevolazione già c'è limitatamente, mi pare intorno al 60 per cento del biglietto… se ricordo bene

# Esame degli ordini del giorno - A.C. 2751-A

## Intervento di "AMATO Gaetano" - "M5S"

(M5S). Grazie, Presidente. Innanzitutto volevo sottoscrivere quest'ordine del giorno, col permesso della collega. Vorrei dire alla Sottosegretaria: non ho il piacere di conoscerla personalmente, però da quello che sento in Aula lei è una persona di giudizio, è una persona che usa la testa. Allora, poco fa lei ha detto una cosa: bisognerebbe procedere a un censimento. Ecco, quale migliore occasione di questa per fare il censimento? Allora, lei approvi questo emendamento, dopo vedremo quanti sono quelli che hanno votato fuori sede e il censimento sarà fatto, le pare

## Intervento di "AURIEMMA Carmela" - "M5S"

(M5S). Non accolgo la riformulazione, perché il diritto al voto non è un semplice diritto scritto su una legge o nella nostra Costituzione; è il modo concreto e più potente per un cittadino di dire: io ci sono, io esisto, io conto, io voglio dire la mia. E questo Governo sta consapevolmente negando questa possibilità importantissima a tantissimi giovani, quindi questa riformulazione, ma in generale l'atteggiamento che il Governo sta avendo su questo provvedimento, negando a tantissimi giovani… perché la verità è che per la stragrande maggioranza di questi famosi quasi cinque milioni sono tutti giovani e questa cosa è inaccettabile; e lo sta facendo su una riforma che riguarda proprio uno dei pilastri della nostra Costituzione, con la separazione dei poteri e l'indipendenza della magistratura. E quindi questa è un'ulteriore aggravante della condotta di questo Governo. È inaccettabile la riformulazione, è inaccettabile la condotta di questo Governo e di questa maggioranza, che non dice una parola su un atto così grave

## Intervento di "BALDINO Vittoria" - "M5S"

(M5S). Grazie, Presidente. Io non ho citato volutamente questo passaggio dell'intervento della Sottosegretaria che fece già in Commissione, perché quando glielo facemmo notare, mi sembrò abbastanza interdetta. Disse: “no, ma io non volevo dire questo”. Allora, siccome adesso l'ha ribadito in Aula, parliamo di questi 5 milioni. Innanzitutto dò una notizia all'Aula e alla Sottosegretaria, che, evidentemente, non lo sa: il famoso Libro bianco di cui parla è stato partorito da una commissione istituita dal Dipartimento per le riforme istituzionali presso la Presidenza del Consiglio e dal Ministro per i Rapporti con il Parlamento; tale commissione era presieduta dal professor Bassanini e composta, tra gli altri, dall'allora presidente dell'Istat Blangiardo, da un ricercatore dell'Istat, dal Servizio studi della Camera dei Deputati, dal direttore centrale per i servizi elettorali e dal prefetto Orano, che fa parte del suo Dipartimento, Sottosegretaria Ferro. Sono loro che hanno elaborato questa ricerca e che ci hanno fornito, per la prima volta, uno studio documentato sul fatto che l'astensionismo involontario cuba 5 milioni di persone Collega Giachetti, l'Istat c'era e l'Istat ci ha detto che sono cinque milioni. Sono cinque milioni! Se non vi fidate di questa stima fatene un'altra. Vi siete approvati una legge delega: perché non l'approvate al Senato? Perché non cercate di fare quello che dite di voler fare, ma che, in realtà, non volete fare, perché cercavate solo il titolo di giornale Allora, siccome tutti noi, quando c'è stata la prima sperimentazione del voto fuori sede, abbiamo notato la scarsa efficienza ed efficacia comunicativa e istituzionale nel comunicare ai fuori sede i termini per cui avrebbero dovuto fare gli eventuali adempimenti per votare - e ce ne siamo accorti -, ci siamo chiesti: sarà mai che vogliono far fallire questa sperimentazione per poter dire che la sperimentazione è fallita, per avere la giustificazione per non esercitare quella delega, per cui si sono presi quei titoli di giornale? Oggi infatti il sospetto è più di un sospetto, in quanto ci state dicendo che la sperimentazione non ha funzionato. Eppure, se il primo anno erano 24.000 e il secondo anno erano 77.000, questi dati ci dicono che il numero è triplicato. Quindi, se andiamo avanti e diamo stabilità a questa sperimentazione, probabilmente, le prossime volte saranno sempre di più i cittadini che andranno a votare. E in un Paese in cui 30 milioni di persone non votano più, quandanche fossero 100 quelli che votano in più, sarebbe una partecipazione al diritto di voto

## Intervento di "CARMINA Ida" - "M5S"

(M5S). Grazie, Presidente. Io ritengo che i membri del Governo, quando ci propongono un decreto-legge, debbano avere bene in mente che loro hanno giurato sulla Costituzione italiana, che è una Costituzione repubblicana, il cui primo articolo dice: “L'Italia è una Repubblica democratica, fondata sul lavoro. La sovranità appartiene al popolo, che la esercita nelle forme e nei limiti della Costituzione”. In questo modo richiama l'articolo 48 della Costituzione, cioè il diritto al voto, che è un diritto costituzionalmente garantito, il più grande diritto di cittadinanza per una Repubblica, che trova il suo fondamento nella sovranità popolare. Ebbene, qui si controverte del voto fuori sede: a prescindere dai numeri e dall'esito di una sperimentazione, si sta parlando di chi si trova fuori per motivi di lavoro, studio e cura. Sostanzialmente, si sta parlando prioritariamente dei meridionali, perché io non so quanti studenti del Nord vengono a studiare nelle università del Sud, non so se non c'è - ed è comprovata, del resto - una mobilità sanitaria dal Sud verso il Nord per le gravi inefficienze e per le lacune della sanità del Sud. Se guardiamo i LEA, sappiamo benissimo che dalle regioni meridionali - la Calabria, di cui lei è esponente, sicuramente è fra le peggiori quanto a LEA - c'è una mobilità sanitaria dal Sud verso il Nord. Quindi, il limitare e non prevedere ancora questa possibilità è uno schiaffo in faccia a tutti i cittadini meridionali, perché sono loro che, prevalentemente, per motivi di lavoro, studio e cura lasciano le loro terre. In particolare, io posso parlare della mia esperienza, di una ragazza che, da Agrigento, a 18 anni, andò studiare a Milano. Lo ricordo bene, perché credevo. Lei dice: io ho vissuto di politica, ma l'uomo è un animale politico. “La politica” diceva San Giovanni Paolo II “è la più alta forma di carità” e, quindi, è un esercizio. Del resto, lo dice anche Aristotele che l'uomo è un animale politico. Tutti noi vogliamo votare. Con molta sofferenza non potevo andare a votare perché dovevo fare 27 ore di treno all'andata e 27 ore al ritorno e queste 27 ore mi impedivano di poter sostenere gli esami universitari e questo significava, non sostenendoli, un aggravio di spese per la mia famiglia, che con enormi sacrifici mi manteneva all'Università Cattolica del Sacro Cuore. Ricordo un episodio, in particolare, che nel collegio dove alloggiavo per caso scoprii che veniva ad alloggiare l'allora Ministro dell'Interno Scalfaro, il quale vide me e una compagna catanese che studiavamo per sostenere l'esame - allora lo ricordo - di scienza delle finanze. Ebbene, ci disse: ma voi non andate a votare? Allora era Ministro e io gli dissi: Ministro, guardi, come facciamo? Come facciamo a sostenere questi lunghi viaggi di andata e ritorno e, fra l'altro, a spese dei nostri genitori? Infatti, in quegli anni l'aereo costava moltissimo. E ricordo anche un fatto: oltre ai rappresentanti di lista, si può essere anche presidenti o scrutatori, se si vuole poter votare fuori sede, e questo per i giovani che fossero fuori. Quindi, dico che quello che voi fate è un ulteriore atto discriminatorio nei confronti dei giovani - soprattutto loro che vogliono votare - ma anche di chi lavora fuori e di chi si trova per motivi di cura fuori e certamente non può ritornare.

## Intervento di "COLUCCI Alfonso" - "M5S"

(M5S). Grazie, Presidente. Non accetto questa riformulazione che mi sembra per certi tratti assolutamente paradossale, perché la riformulazione che viene proposta dal Governo a questo impegno, che dice che vincola il Governo ad assicurare la massima divulgazione attraverso una capillare informazione, viene ad essere modificata dal Governo nel seguente modo: “a valutare la possibilità di assicurare la massima divulgazione attraverso una capillare informazione”. Qui il Governo si riserva la possibilità di valutare di assicurare ai cittadini un diritto fondamentale, cioè il diritto di essere capillarmente informati sui contenuti di un quesito sul quale sono chiamati a votare. È paradossale. È un quesito peraltro di natura costituzionale che investe la Carta fondamentale del nostro ordinamento. È pazzesco quello che state facendo. Il Governo dovrebbe essere per definizione impegnato a consentire ai cittadini la massima e capillare divulgazione e informazione di segno positivo, di segno negativo o qualsiasi essa sia. Non possiamo pensare di accogliere un ordine del giorno che impegna il Governo a valutare la possibilità di garantire una capillare informazione. Ma davvero? Di questo stiamo parlando? È incredibile. Peraltro, viene eliminata quella parte contenuta nell'ultimo capoverso del primo impegno, che io avevo scritto: scongiurando ogni rischio di propaganda mistificatoria volta esclusivamente a delegittimare il ruolo della magistratura e a scalfire i principi conclamati dall'articolo 104 della Carta fondamentale, che sono i principi di autonomia e di indipendenza della magistratura, laddove vengono contemplati, nel Titolo IV della Costituzione, il principio della separazione dei poteri e dell'autonomia della magistratura. Questa parte viene cancellata ed è gravissimo, perché questa cancellazione esprime chiaramente la volontà del Governo, attraverso questa riforma della separazione delle carriere, esattamente di scalfire il principio di autonomia della magistratura Questa riformulazione dell'ordine del giorno disvela chiaramente qual è l'intento del Governo e della maggioranza con questa riforma della separazione delle carriere dei magistrati. Voi volete mettere il potere giudiziario sotto il controllo dell'Esecutivo Inoltre cancellate il secondo capoverso dell'impegno, laddove chiedevo che il Governo assumesse ogni iniziativa utile affinché le condotte degli esponenti di cariche di Governo fossero improntate alla dovuta correttezza istituzionale, anche al fine di scongiurare abusi in tal senso rispetto alle posizioni ricoperte. Con quest'ordine del giorno noi stiamo chiedendo che l'attività comunicativa degli esponenti di Governo sia improntata a criteri di oggettività e di trasparenza e che non si utilizzino le cariche pubbliche per diffondere una campagna denigratoria della magistratura È vero, è chiaro, il re è nudo. Con la riformulazione di quest'ordine del giorno avete calato la maschera. Ora i cittadini italiani sanno che cosa effettivamente volete fare ed è per questo che invito i cittadini a votare “no” al referendum sulla riforma costituzionale della separazione delle carriere. Votate “no”

## Intervento di "FERRO Wanda" - "FDI" - ("Membro di Governo")

. Grazie, Presidente. Sull'ordine del giorno n. 9/2751-A/1 Madia il parere è favorevole con la seguente riformulazione del dispositivo: “impegna il Governo a valutare l'opportunità di assumere ogni utile iniziativa volta ad accompagnare l'approvazione di una riforma organica parlamentare che consenta a tutti coloro che si trovano al di fuori del comune di residenza, per motivi di cura, lavoro o studio, di votare in maniera stabile a tutte le elezioni politiche europee e referendarie”. Inoltre, eliminare le premesse dalla seconda all'ultima. Sull'ordine del giorno n. 9/2751-A/2 Boschi il parere è favorevole a condizione che nel preambolo vada eliminato il riferimento ai 5 milioni di fuorisede, trattandosi di stima non certificata da nessuna attività censuaria e riportata solo nel cosiddetto Libro bianco e frutto di una stima basata su segnali amministrativi di presenza. Inoltre, modificare il dispositivo nei seguenti termini: “impegna il Governo a valutare l'opportunità di assumere ogni utile iniziativa per accompagnare l'iter parlamentare delle proposte nel comune di temporaneo domicilio degli elettori che, per motivi di studio, lavoro o cure mediche, si trovino domiciliati in un comune situato in provincia diversa da quella di iscrizione nelle liste elettorali, assicurando procedure uniformi e una più ampia partecipazione democratica nel rispetto dei principi di regolarità, segretezza e sicurezza del voto”. Sull'ordine del giorno n. 9/2751-A/3 Zaratti il parere è contrario. Sull'ordine del giorno n. 9/2751-A/4 Zanella il parere è favorevole a condizione che nel preambolo vada eliminato il riferimento ai 5 milioni di fuori sede, trattandosi di stima non certificata da nessuna attività censuaria e riportata solo nel cosiddetto Libro bianco e frutto di una stima basata su segnali amministrativi di presenza. Due, modificare l'impegno nei seguenti termini: “a valutare l'opportunità, per quanto di sua competenza, ad assumere ogni utile iniziativa volta a facilitare quanto prima l'adozione di norme che consentano agli elettori che si trovino in un comune diverso da quello di residenza di poter partecipare alle competizioni elettorali e referendarie, tenendo anche conto della praticabilità e sostenibilità di eventuali modalità del voto anticipato presidiato”. Inoltre, espungere le premesse 2), 3) e 4). Sull'ordine del giorno n. 9/2751-A/5 Pavanelli il parere è favorevole, a condizione che il dispositivo venga modificato nei seguenti termini: “ferme restando le prerogative parlamentari, anche in termini di funzioni di indirizzo e controllo, a valutare l'opportunità di assumere ogni utile iniziativa volta ad accompagnare un percorso di approvazione parlamentare di una disciplina organica e permanente che consenta ai cosiddetti fuori sede di votare nel luogo ove temporaneamente si trovino per ragioni di studio, lavoro o cura, nel rispetto assoluto della libertà, segretezza, uguaglianza, personalità, nonché territorialità del voto”. Inoltre, espungere tutte le premesse. Sull'ordine del giorno n. 9/2751-A/6 Baldino il parere è favorevole, a condizione che il dispositivo venga modificato nei seguenti termini: “ferme restando le prerogative parlamentari, anche in termini di funzioni di indirizzo e di controllo, a valutare l'opportunità di assumere ogni utile iniziativa al fine di accompagnare il percorso di approvazione parlamentare per una disciplina che consenta ai cosiddetti fuori sede di poter votare nel rispetto assoluto della libertà, segretezza, uguaglianza, personalità, nonché territorialità del voto, tenendo conto anche della prospettiva futura di un utilizzo della tecnologia informatica e digitale nel procedimento elettorale”. Sull'ordine del giorno n. 9/2751-A/7 Appendino il parere è favorevole, a condizione che il dispositivo venga modificato nei seguenti termini: “ferme restando le prerogative parlamentari, anche in termini di funzioni di indirizzo e controllo, a valutare l'opportunità di assumere ulteriori iniziative sotto il profilo legislativo, affinché siano elettori, ai sensi dell'articolo 48 della Costituzione, tutti i cittadini, uomini e donne, che hanno raggiunto il sedicesimo anno di età”. Sull'ordine del giorno n. 9/2751-A/8 Alfonso Colucci il parere è favorevole, a condizione che il dispositivo venga modificato nei seguenti termini: “ferme restando le prerogative parlamentari, anche in termini di funzioni di indirizzo e controllo, relativamente al referendum popolare confermativo previsto dall'articolo 138 della Costituzione sulla legge costituzionale ‘Norme in materia di ordinamento giurisdizionale ed istituzione della Corte disciplinare', a valutare l'opportunità di assicurare la massima divulgazione attraverso una capillare informazione, utilizzando allo scopo ogni canale utile di informazione e soprattutto che raggiunga anche i mezzi di trasporto pubblici e, in particolare, i luoghi di aggregazione giovanile, ispirata a criteri di obiettività e trasparenza rispetto al quesito referendario”. Sull'ordine del giorno n. 9/2751-A/9 Penza il parere è favorevole, a condizione che il dispositivo venga modificato nei seguenti termini: “ferme restando le prerogative parlamentari, anche in termini di funzioni di indirizzo e controllo, a valutare l'opportunità di assumere ogni utile iniziativa volta a verificare la possibilità di individuare sedi alternative per il voto rispetto alle strutture e ai presidi scolastici”. Sull'ordine del giorno n. 9/2751-A/10 Auriemma il parere è favorevole, a condizione che il dispositivo venga modificato nei seguenti termini: “ferme restando le prerogative parlamentari, anche in termini di funzioni di indirizzo e controllo, a valutare l'opportunità di riferire tempestivamente alle Camere in ordine alle modalità con le quali intende assicurare la massima divulgazione sulla consultazione referendaria, nonché garantire l'applicazione della disciplina vigente in termini di Sull'ordine del giorno n. 9/2751-A/11 Magi il parere è contrario. Sull'ordine del giorno n. 9/2751-A/12 Cavandoli il parere è favorevole. Sull'ordine del giorno n. 9/2751-A/13 Onori c'è un parere congiunto con il MAECI. Il parere è favorevole, previa espunzione delle premesse, con la seguente riformulazione dell'impegno: “a valutare l'opportunità di accompagnare le misure recate dal provvedimento con ulteriori iniziative volte ad avviare l'elaborazione di una proposta di riforma della disciplina del voto dei cittadini italiani residenti all'estero”. Sull'ordine del giorno n. 9/2751-A/14 Grippo il parere è favorevole, a condizione che il dispositivo venga modificato nei seguenti termini: “a valutare l'opportunità di assumere ogni utile iniziativa volta ad accompagnare…”. Devo dire, Presidente, che ieri sono intervenuta un'ora, ma il silenzio era dovuto forse allo scarso numero. Stasera è un po' complicato, dato che le presenze, rispetto alla discussione generale, sono più numerose e anche più rumorose. Ritorno dunque all'ordine del giorno n. 9/2751-A/14 Grippo, sul quale il parere è favorevole, a condizione che il dispositivo venga modificato nei seguenti termini: “a valutare l'opportunità di assumere ogni utile iniziativa volta ad accompagnare il percorso di approvazione parlamentare di una delega in materia di esercizio del diritto di voto per i cittadini fuori sede, per consentire di esercitare il diritto di voto in un comune situato in una regione diversa da quella del comune di residenza in caso di impedimenti per motivi di studio, lavoro, cure mediche o prestazioni di assistenza familiare”. Sull'ordine del giorno n. 9/2751-A/15 Paolo Emilio Russo il parere è favorevole, a condizione che l'impegno sia modificato aggiungendo: “a valutare l'opportunità di”.

. Nel preambolo eliminare il riferimento ai 5 milioni di fuori sede, trattandosi di stima non certificata. Non è certificata né da Istat, né da alcuno, ma da un'attività censuaria riportata solo nel cosiddetto Libro bianco e frutto di una stima basata su segnali amministrativi di presenza.

. Onorevole Giachetti, assolutamente, anche perché, quando noi parliamo di votanti fuori sede, già riconosce che c'è un mondo di votanti fuori sede. È altresì chiaro che rispetto ai numeri, e noi abbiamo anche il dovere di interrogarci sui numeri… E voglio anche correggere, perché rispetto alla posizione nella mia generazione credo che bisognerebbe riandare un po' a guardare quello che è stato l'intervento, buono o cattivo, fatto ieri in discussione generale, puntuale, tecnico, ma anche, per quanto mi riguarda, abbastanza politico. Io vengo dalla politica, nasco nella politica e morirò nella politica. Quindi, il primato della politica; non mi lascio sostituire da niente e da nessuno che non sia innanzitutto il mio pensiero. Il tema è che abbiamo preso i dati sia del precedente referendum, sia delle elezioni europee e ci siamo posti una domanda, come è giusto che sia, ma questo è importante farlo anche in prospettiva di una futura organizzazione che non sia sperimentazione, che sia la possibilità per i fuori sede di votare sempre. E i numeri ci lasciano un po'…, devo dire, rispetto ai 5 milioni. Poi anche un cittadino… Lo dico, tramite il Presidente, alla collega Baldino: vengo da un mondo dove i movimenti giovanili prima di tutto. Però, nel 2024, le istanze presentate sono state 24.000 e credo sia un ragionamento che dovremmo fare tutti quanti per portare anche un valore aggiunto. Nel 2025, le domande di ammissione sono state più di 67.000, con un dato di circa 60.000 votanti. Però voglio ricordare che, nell'ultima sperimentazione, abbiamo aperto alla possibilità anche ai lavoratori fuori sede. Poiché nel referendum del 2025 gli elettori hanno partecipato in una percentuale che si attesta - dai dati che abbiamo - al 30 per cento, se le stime del Libro bianco fossero realistiche - non so dire se siano di più o di meno -, avremmo dovuto registrare, per un calcolo matematico, la partecipazione di un milione e mezzo di studenti e di lavoratori fuori sede. Quindi, è un po' distante dai famosi 5 milioni, ma, soprattutto, dai 60.000 votanti in percentuale che hanno espresso la loro volontà, andando ovviamente nei seggi. Non voleva essere un modo di cancellare niente e nessuno, perché non mi appartiene, né per cultura personale, né per cultura politica. Ci tenevo a ribadire questo. Quindi, è solo un ragionamento, ma vi è anche il dovere di capire se siano 30, 50, 10 milioni. Capire. Spesso, quando facciamo un dibattito, certifichiamo i dati che diamo. Diamo la fonte, può essere l'Istat, può essere altro. Credo che, anche in questo caso, una riflessione da fare è poter fare un censimento che, in qualche modo, credo sia anche doveroso, per rispondere senza togliere un solo fuori sede, né in meno, né in più.

## Intervento di "GIACHETTI Roberto" - "IV-C-RE"

(IV-C-RE). Ha ragione la Sottosegretaria, è stato difficile seguire e, soprattutto per mia colpa, non ho capito se la questione dei 5 milioni che non sono sostanzialmente certificati…

(IV-C-RE). Presidente, non posso accettarla. Innanzitutto mi interessava avere questa specificazione perché - lo dico alla Sottosegretaria Ferro, che assolutamente stimo e, anzi, apprezzo per come sta conducendo e ha condotto i lavori in Commissione, e adesso non voglio rubare la parola al collega Colucci, che me l'ha suggerita - non solo non possono più votare questi 5 milioni di persone, ma li cancelliamo anche dal punto di vista della loro esistenza, perché io non so se sono 5, 2, 1,5 o 6 milioni, però, Sottosegretario Ferro, sono cittadini italiani che hanno il diritto di voto e che non possono esercitarlo per le ragioni che abbiamo spiegato fino adesso. Ora, atteso che quello è un dato che intanto c'è - non sarà certificato, non sarà l'Istat e via dicendo -, che credo anche voi sappiate perfettamente che si avvicina abbastanza alla realtà - abbiamo messo “circa 5 milioni” -, che mi si chieda di togliere il dato dei 5 milioni perché è un numero che non trova conferma da nessuna parte, vorrei fare una battuta. Forse non sono 5 milioni, ma i messaggini, le

## Intervento di "GRIPPO Valentina" - "AZ-PER-RE"

(AZ-PER-RE). Grazie, Presidente. Intervengo per sottoscrivere l'ordine del giorno a nome del gruppo Azione e per unirmi alle considerazioni dei colleghi che mi hanno preceduto. Ripeto: capisco la difficoltà nel difendere una situazione che è estremamente articolata e capisco anche che la questione che la Sottosegretaria pone ha un suo fondamento numerico. Tuttavia, se vogliamo davvero ragionare tutti insieme sulle complessità e su quello che avviene, come è stato in Commissione e come abbiamo provato a fare finora, dobbiamo guardare alle cose per quello che sono. Voi dite: la sperimentazione è andata male - per semplificare -, quindi non c'è premura di reinserire questa sperimentazione nel voto attuale. Premesso che - siedo in questi banchi per la prima legislatura - ritengo un po' pericoloso il ragionamento che il Governo possa esercitare discrezionalmente la valutazione, se concedere o meno il voto ai cittadini a seconda di come va il percorso. È un diritto. Fosse anche una persona in più quella a cui consentiamo di votare, gli va riconosciuto. Non voglio seguire questo ragionamento, penso sia una misinterpretazione del ragionamento, ma mi preme dirle che è un ragionamento molto pericoloso e cercherei di non lasciare che venga veicolato. Io le pongo un'altra questione. Lei sa benissimo, per averci lavorato, che le due sperimentazioni che ci sono state erano tutto fuorché semplici. Le persone votano sempre meno e l'interesse alla partecipazione democratica è sempre minore. Ebbene, le sperimentazioni che ci sono state pretendevano che mesi, settimane prima del voto una persona dovesse essere consapevole di tutto questo, che si dovesse iscrivere a un registro e che dovesse essere molto aggiornata, quando la maggior parte dei cittadini, a partire da quelli a noi vicini, si interessa all'appuntamento elettorale a pochi giorni, a poche settimane dal voto. Invece loro dovevano iscriversi con grande anticipo. Poi se, per esempio, abitavano ad Asti, ma erano di Milano, avrebbero dovuto recarsi a Torino, nel capoluogo di provincia, per votare: anche questa converrà che è una complicazione. Poi, fin dal momento in cui avevano lasciato la loro città, avrebbero dovuto ricordarsi di portare con sé la tessera elettorale, perché, qualora non l'avessero avuta con sé, un parente avrebbe dovuta portargliela. Converrà che questa procedura non invoglia la cittadinanza, che già in generale non è così calorosa nel darci il proprio sostegno, quando li chiamiamo alle urne, a partecipare al voto. Quindi io dico: avete avviato un percorso migliorabile sotto mille punti di vista, ma da questi banchi non ci avete sentito criticare l'inadeguatezza di quel modello, che era lontano da quello che tutti noi - io, la collega Madia, l'altro collega -, abbiamo proposto; abbiamo proposto modelli molto più semplici, molto più immediati, molto più intuitivi. Ciononostante, non avete sentito critiche da questi banchi, perché eravamo contenti che aveste avviato un percorso. Ora tornare indietro su questo percorso - ahimè -, pur capendo le sue considerazioni, lo ritengo un ragionamento molto pericoloso

## Intervento di "PAVANELLI Emma" - "M5S"

(M5S). Grazie, signora Presidente. No, non accetto perché questo Governo ha già una legge delega, pertanto non accettare un ordine del giorno, riformulandolo in questa maniera, mi sembra un po' esagerato, perché, appunto, avete una legge delega, fate la legge e così superiamo anche questi ordini del giorno. Il mio ordine del giorno, Presidente, nasce da una constatazione molto semplice: in Italia cresce l'astensionismo, sempre più cittadini si allontanano dalle urne e la fiducia nelle istituzioni democratiche si indebolisce. Il Governo, questo Governo di destra, sceglie deliberatamente di rendere più difficile votare. Non è un errore tecnico o una dimenticanza, è bene dirlo: è una scelta politica, una scelta politica, secondo noi, sbagliata. Oggi siamo chiamati a discutere un decreto che, almeno nelle dichiarazioni, si propone di facilitare la partecipazione alle consultazioni elettorali e referendarie del 2026, prevedendo il voto in due giorni: la domenica e il lunedì. Invece si tratta di una contraddizione: mentre si dice di voler favorire la partecipazione, si elimina uno degli strumenti più efficaci per permettere ai cittadini di votare. Mi riferisco proprio al voto fuori sede. E qui bisogna avere il coraggio della verità. Il voto dei fuori sede non è un'invenzione improvvisa o una sperimentazione ancora tutta da verificare: è una misura concreta, già sperimentata, migliorata e funzionante. Nel 2024, in occasione delle elezioni europee, per la prima volta si è riconosciuto il diritto agli studenti domiciliati lontano dal proprio comune di residenza di votare nel luogo in cui vivono: una misura di civiltà democratica, frutto di una battaglia politica chiara, che ha dimostrato che allargare la partecipazione è possibile. Nel 2025 quella misura è stata ampliata, estendendola, sempre in via sperimentale, a tutti i cittadini fuori sede per motivi di lavoro, di studio o di cura, e quella scelta ha prodotto risultati positivi: ha reso il sistema più moderno, più vicino alla realtà sociale del Paese. E, allora, una domanda è inevitabile: perché nel 2026 il Governo ha deciso di fermarsi? Perché ha deciso di cancellare un diritto che era già stato riconosciuto? Non si dica che servivano ulteriori approfondimenti; non si dica che servivano delle verifiche; non si dica che serviva più tempo. La norma era già pronta, era già stata testata, bastava copiarla e incollarla nel provvedimento che stiamo esaminando oggi. Non serviva alcuno sforzo politico e non serviva nessuna istruttoria; serviva soltanto la volontà politica di garantire il diritto di voto e quella volontà, per questa maggioranza, è mancata. E c'è un aspetto che rende questa scelta ancora più grave, Presidente. Il Governo ha deciso di utilizzare regole diverse a seconda della consultazione elettorale. Questo è un precedente pericoloso E non può essere accettata nemmeno la giustificazione che qualcuno prova a suggerire, legata alla possibile bassa affluenza, perché, quando parliamo di voto, non parliamo di percentuali, non parliamo di numeri, ma di diritti. E un diritto costituzionale deve essere garantito anche se ad esercitarlo fosse un solo cittadino. Il vero problema politico è un altro: il Governo ha scelto di non rendere il voto dei fuori sede un istituto strutturale. Ha scelto di lasciarlo in una zona grigia, trasformandolo da un diritto stabile a strumento discrezionale, attivabile o meno a seconda della stagione politica. Ed è ancora più grave che questa scelta venga fatta mentre, a parole, la stessa maggioranza dichiara di essere favorevole a rendere strutturale il voto dei fuori sede, anche rispetto alle proposte che abbiamo presentato, compresa la mia proposta di legge, a mia prima firma. Ma la politica si misura sugli atti, non sulle dichiarazioni. Ancora più grave è che tutto questo avviene mentre continuiamo a spendere oltre 160 milioni di euro per ogni tornata elettorale nazionale, senza avere il coraggio di aprire una riflessione seria sulla modernizzazione del sistema elettorale italiano. In questo luogo avremmo il dovere di dibattere su come rendere il voto più accessibile, dovremmo discutere di come semplificare le procedure, di come aggiornarle ad oggi. In molti casi, infatti, risalgono alla metà del secolo scorso: regole vecchie, antiche. Dovremmo avere il coraggio di affrontare anche il tema del voto elettronico, che in molti Paesi rappresenta già una realtà, che potrebbe consentire a milioni di cittadini di partecipare con maggiore facilità e sicurezza. E, invece, siamo ancora discutere se sia giusto o meno consentire a uno studente, a un lavoratore, a un malato di poter votare fuori dal proprio comune. Nel frattempo, però, chiediamo ai cittadini di assumersi le responsabilità, anche penali, connesse al ruolo di componente di seggio elettorale, con una misera paga di 4 o 5 euro all'ora. Ebbene, Presidente, mi avvio alla conclusione. Bisogna trasformare questo provvedimento, la nostra proposta di legge, su cui avevamo già delegato…

## Intervento di "SILVESTRI Francesco" - "M5S"

(M5S). Grazie, Presidente. Nel chiedere di poter sottoscrivere, se la proponente acconsente, l'ordine del giorno n. 9/2751-A/5 Pavanelli - e acconsente -, vorrei, però, anche semplificare un po' il ragionamento, perché c'è stato un dibattito enorme. I miei colleghi giustamente sollevano dubbi di carattere legislativo, di carattere tecnico, di carattere statistico. Secondo me, c'è un dato molto politico, molto semplice, che dovrebbe essere alla comprensione dell'Aula: chi è che vota fuori sede? I giovani. Quali sono i sondaggi su questo referendum riguardo al voto sui giovani? Il 66 per cento voterebbe in modo contrario, quindi, voterebbe per il “no”, il 34 per cento voterebbe per il “sì”. Quindi, semplicemente, visto che il “no” sta risalendo fortunatamente, si sta negando il voto democratico perché si sa che quella fetta di popolazione, che è più interessata, che segue molto il dibattito politico, è molto più contraria a questo referendum rispetto al resto. Questo lo dico anche ai miei colleghi perché, se i dati fossero stati invertiti, se i ragazzi, i giovani avessero, nelle loro statistiche, votato per il “sì” al referendum, state tranquilli che noi avremmo un ampliamento del voto fuori sede, avremmo milioni stanziati per il voto dei fuori sede. Ma non è così, semplicemente perché i giovani votano “no” e, quindi, non devono votare Questo sarebbe il rispetto che voi state dando alle Forze dell'ordine: metterle come sfondo per dire che chi, in quel momento, le stava picchiando al referendum voterà no Quindi, concludendo, credo che il dibattito si chiuda semplicemente in quello che ho riassunto prima. Questo è un modo per cercare di impedire a dei ragazzi di votare legittimamente per il referendum, semplicemente perché il dato statistico questa volta non vi conviene. Il punto è che, continuando a fare così, credo che abbia ragione il collega Giachetti. Avevate la possibilità, dal punto di vista proprio dei dati, dei sondaggi e di tutto quanto, di vincere questo referendum. Continuando a fare questa propaganda becera e continuando a utilizzare gli strumenti parlamentari per impedire il legittimo voto democratico io credo che questa riforma voi la perderete. Quindi, da una parte, vi invito anche a continuare in questo modo becero di fare propaganda

## Intervento di "URZI' Alessandro" - "FDI"

(FDI). Grazie, Presidente. Sì, il n. 9/2751-A/15.

## Intervento di "ZARATTI Filiberto" - "AVS"

(AVS). Grazie, signora Presidente. Ho affrontato questo argomento già nel mio precedente intervento e voglio aggiungere qualcosa che, secondo me, ha una sua rilevanza. Alla fine, signora Sottosegretaria, comunque noi dobbiamo garantire un diritto, un diritto per tutti e per tutte. Se poi esercitano questo diritto 1 milione, 500.000 o 50.000, questo è un altro discorso, attiene a un altro argomento, che è quello della partecipazione al voto. In questo caso attiene - come giustamente diceva la collega che mi ha preceduto - anche alle modalità che permettono, in modo vero e concreto, la possibilità di esercitare il diritto. Ma intanto noi dobbiamo garantire il diritto a tutte e a tutti. Non è possibile che in un Paese come l'Italia si neghi il diritto al voto a 5 milioni di persone. Si nega il diritto al voto a 5 milioni di persone e questa è, ovviamente, una cosa che deve essere assolutamente sanata. In altri Paesi europei questo si fa. Io voglio ricordare che anche negli anni Cinquanta e Sessanta, attraverso delle modalità che al tempo potevano essere corrette, addirittura si pagava per intero il viaggio dei nostri connazionali che erano a lavorare in Germania o in Francia per potersi recare a votare. Le persone affrontavano questo sacrificio per andare a votare, perché peraltro il diritto e il dovere civico del voto forse in quegli anni era più pressante. Dopodiché, è chiaro che le persone che noi abbiamo coinvolto nella sperimentazione dovevano in primo luogo sapere una cosa: qualcuno glielo doveva dire Francamente tutto questo è inaccettabile e che in un Paese moderno, come l'Italia, 5 milioni di persone siano escluse dal voto è un'assurdità che va assolutamente sanata. Questa era l'occasione giusta per mettere in campo una proposta che permettesse a tutti quanti di andare a votare. Ancora una volta ci sono il vostro Governo e la vostra maggioranza: è da qualche anno che state governando, cara Sottosegretaria, e quando ci sono i problemi che non si risolvono è un problema vostro prima di tutto, è una responsabilità vostra. La colpa che non si realizza questa legge e che non si risolve questo problema è una colpa del vostro Governo, del Governo Meloni

